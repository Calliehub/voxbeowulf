1 Hwæt, wē Gārdena     in ġeārdagum
2 þēodcyninga     þrym ġefrūnon
3 hū ðā æþelingas     ellen fremedon.
4 Oft Scyld Scēfing     sceaþena þrēatum,
5 monegum mǣġþum     meodosetla oftēah,
6 eġsode eorlas,     syððan ǣrest wearð
7 fēasceaft funden,     hē þæs frōfre ġebād,
8 wēox under wolcnum     weorðmyndum þāh
9 oð_þæt him ǣġhwylċ     þāra ymbsittendra
10 ofer hronrāde     hȳran scolde
11 gomban ġyldan:     þæt wæs gōd cyning.
12 Ðǣm eafera wæs     æfter cenned
13 ġeong in ġeardum     þone god sende
14 folce tō frōfre;     fyrenðearfe onġeat
15 þæt hīe ǣr drugon     aldorlēase
16 lange hwīle.     Him þæs līffrēa,
17 wuldres wealdend     woroldāre forġeaf:
18 Bēowulf wæs brēme     (blǣd wīde sprang)
19 Scyldes eafera     Scedelandum in.
20 Swā sceal ġeong guma     gōde ġewyrċean
21 fromum feohġiftum     on fæder bearme
22 þæt hine on ylde     eft ġewuniġen
23 wilġesīþas     þonne wīġ cume
24 lēode ġelǣsten.     Lofdǣdum sceal
25 in mǣġþa ġehwǣre     man ġeþēon.
26 Him ðā Scyld ġewāt     tō ġescæphwīle
27 felahrōr fēran     on Frēan wǣre,
28 hī hyne þā ætbǣron     tō brimes faroðe
29 swǣse ġesīþas     swā hē selfa bæd
30 þenden wordum wēold     wine Scyldinga;
31 lēof landfruma     lange āhte.
32 Þǣr æt hȳðe stōd     hringedstefna
33 īsiġ ond ūtfūs     æþelinges fær.
34 Ālēdon þā     lēofne þēoden,
35 bēaga bryttan     on bearm scipes
36 mǣrne be mæste.     Þǣr wæs mādma fela
37 of feorwegum     frætwa ġelǣded,
38 ne hȳrde iċ cȳmlīcor     ċēol ġeġyrwan
39 hildewǣpnum     ond heaðowǣdum,
40 billum ond byrnum;     him on bearme læġ
41 mādma mænigo     þā him mid scoldon
42 on flōdes ǣht     feor ġewītan.
43 Nalæs hī hine lǣssan     lācum tēodan
44 þēodġestrēonum     þon þā dydon
45 þe hine æt frumsceafte     forð onsendon
46 ǣnne ofer ȳðe     umborwesende.
47 Þā ġȳt hīe him āsetton     seġen gyldenne
48 hēah ofer hēafod,     lēton holm beran,
49 ġēafon on gārsecg.     Him wæs ġeōmor sefa,
50 murnende mōd.     Men ne cunnon
51 secgan tō sōðe     selerǣdende
52 hæleð under heofenum     hwā þǣm hlæste onfēng.
53 Ðā wæs on burgum     Bēowulf Scyldinga,
54 lēof lēodcyning     longe þrāge
55 folcum ġefrǣġe     (fæder ellor hwearf
56 aldor of earde)     oþ_þæt him eft onwōc
57 hēah Healfdene:     hēold þenden lifde
58 gamol ond gūðrēouw     glæde Scyldingas.
59 Ðǣm fēower bearn     forðġerīmed
60 in worold wōcun     weoroda rǣswan:
61 Heorogār ond Hrōðgār     ond Hālga til.
62 Hȳrde iċ þæt *__*__*     wæs Onelan cwēn,
63 Heaðoscilfinges     healsġebedde.
64 Þā wæs Hrōðgāre     herespēd ġyfen
65 wīġes weorðmynd,     þæt him his winemāgas
66 ġeorne hȳrdon,     oðð þæt sēo ġeogoð ġewēox
67 magodriht miċel.     Him on mōd bearn
68 þæt healreċed     hātan wolde
69 medoærn miċel     men ġewyrċean,
70 þone yldo bearn     ǣfre ġefrūnon,
71 ond þǣr on innan     eall ġedǣlan
72 ġeongum ond ealdum     swylċ him god sealde,
73 būton folcscare     ond fēorum gumena.
74 Ðā iċ wīde ġefræġn     weorc ġebannan
75 maniġre mǣġþe     ġeond þisne middanġeard
76 folcstede frætwan.     Him on fyrste ġelomp
77 ǣdre mid yldum     þæt hit wearð ealġearo
78 healærna mǣst.     Scōp him Heort naman
79 se þe his wordes ġeweald     wīde hæfde.
80 Hē bēot ne ālēh,     bēagas dǣlde
81 sinc æt symle.     Sele hlīfade
82 hēah ond hornġēap     heaðowylma bād
83 lāðan līġes.     Ne wæs hit lenġe þā ġēn
84 þæt se ecghete     āþumswēorum
85 æfter wælnīðe     wæcnan scolde.
86 Ðā se ellengǣst     earfoðlīċe
87 þrāge ġeþolode,     se þe in þȳstrum bād
88 þæt hē dōgora ġehwām     drēam ġehȳrde
89 hlūdne in healle,     þǣr wæs hearpan swēġ,
90 swutol sang scopes.     Sæġde se þe cūþe
91 frumsceaft fīra     feorran reċċan
92 cwæð þæt se ælmihtiga     eorðan worhte
93 wlītebeorhtne wang     swā wæter bebūgeð,
94 ġesette siġehrēþiġ     sunnan ond mōnan
95 lēoman tō lēohte     landbūendum
96 ond ġefrætwade     foldan scēatas
97 leomum ond lēafum,     līf ēac ġesceōp
98 cynna ġehwylċum     þāra ðe cwice hwyrfaþ.
99 Swā ðā drihtguman     drēamum lifdon
100 ēadiġlīċe,     oð_ðæt ān ongan
101 fyrene fremman     fēond on helle.
102 Wæs se grimma gǣst     Grendel hāten,
103 mǣre mearcstapa     se þe mōras hēold
104 fen ond fæsten.     Fīfelcynnes eard
105 wonsǣlī wer     weardode hwīle
106 siþðan him scyppend     forscrifen hæfde
107 in Cāines cynne.     Þone cwealm ġewræc
108 ēċe drihten     þæs þe hē Ābel slōg.
109 Ne ġefeah hē þǣre fǣhðe,     ac hē hine feor forwræc
110 metod for þȳ māne     mancynne fram.
111 Þanon untȳdras     ealle onwōcon
112 eotenas ond ylfe     ond orcnēas,
113 swylċe ġīgantas     þā wið gode wunnon
114 lange þrāge;     hē him ðæs lēan forġeald.
1557 Ġeseah ðā on searwum     siġeēadig bil,
1558 eald_sweord eotenisc     ecgum þȳhtiġ
1559 wigena weorðmynd;     þæt wæs wǣpna cyst
1560 būton hit wæs māre     ðonne ǣniġ mon ōðer
1561 tō beadulāce     ætberan meahte,
1562 gōd ond ġeatoliċ     ġīganta ġeweorc.
1563 Hē ġefēng þā fetelhilt     freca Scyldinga
1564 hrēoh ond heorogrim     hringmǣl ġebræġd,
1565 aldres orwēna,     yrringa slōh
1566 þæt hire wið halse     heard grāpode,
1567 bānhringas bræc.     Bil eal ðurhwōd
1568 fǣġne flǣschoman;     hēo on flet ġecrong.
1569 Sweord wæs swātig;     secg weorce ġefeh.
1570 Līxte se lēoma,     lēoht inne stōd
1571 efne swā of hefene     hādre scīneð
1572 rodores candel.     Hē æfter reċede wlāt:
1573 hwearf þā be wealle,     wǣpen hafenade
1574 heard be hiltum     Hiġelāces ðeġn
1575 yrre ond ānrǣd.     Næs sēo ecg fracod
1576 hilderince,     ac hē hraþe wolde
1577 Grendle forġyldan     gūðrǣsa fela
1578 ðāra þe hē ġeworhte     tō Westdenum
1579 oftor miċle     ðonne on ǣnne sīð
1580 þonne hē Hrōðgāres     heorðġenēatas
1581 slōh on sweofote,     slǣpende frǣt
1582 folces Deniġea     fȳftȳne men
1583 ond ōðer swylċ     ūt offerede
1584 lāðlicu lāc.     Hē him þæs lēan forġeald
1585 rēþe cempa     tō ðæs þe hē on ræste ġeseah
1586 gūðwēriġne     Grendel licgan
1587 aldorlēasne     swā him ǣr ġescōd
1588 hild æt Heorote.     Hrā wīde sprong
1589 syþðan hē æfter dēaðe     drepe þrōwade
1590 heoroswenġ heardne,     ond hine þā hēafde beċearf.
1591 Sōna þæt ġesāwon     snottre ċeorlas
1592 þā ðe mid Hrōðgāre     on holm wliton
1593 þæt wæs ȳðġeblond     eal ġemenġed,
1594 brim blōde fāh.     Blondenfeaxe
1595 gomele ymb gōdne     onġeador sprǣcon
1596 þæt hiġ þæs æðelinges     eft ne wēndon
1597 þæt hē siġehrēðiġ     sēċean cōme
1598 mǣrne þēoden;     þā ðæs moniġe ġewearð
1599 þæt hine sēo brimwylf     ābroten hæfde.
1600 Ðā cōm nōn dæġes.     Næs ofġēafon
1601 hwate Scyldingas;     ġewāt him hām þonon
1602 goldwine gumena.     Ġistas sǣtan
1603 mōdes sēoce     ond on mere staredon;
1604 wiston ond ne wēndon     þæt hīe heora winedrihten
1605 selfne ġesāwon.     Þā þæt sweord ongan
1606 æfter heaþoswāte     hildeġicelum
1607 wīġbil wanian.     Þæt wæs wundra sum
1608 þæt hit eal ġemealt,     īse ġelīcost
1609 ðonne forstes bend     Fæder onlǣteð,
1610 onwindeð wǣlrāpas     se ġeweald hafað
1611 sǣla ond mǣla:     þæt is sōð Metod.
1612 Ne nom hē in þǣm wīcum     Wederġēata lēod
1613 māðmǣhta mā,     þēh hē þǣr moniġe ġeseah,
1614 būton þone hafelan     ond þā hilt somod
1615 since fāge.     Sweord ǣr ġemealt,
1616 forbarn brōdenmǣl;     wæs þæt blōd tō þæs hāt,
1617 ǣttren ellorgǣst     se þǣrinne swealt.
1618 Sōna wæs on sunde     se þe ǣr æt sæċċe ġebād
1619 wīġhryre wrāðra;     wæter ūp þurhdēaf.
1620 Wǣron ȳðġebland     eal ġefǣlsod
1621 ēacne eardas     þā se ellorgāst
1622 oflēt līfdagas     ond þās lǣnan ġesceaft.
1623 Cōm þā tō lande     lidmanna helm
1624 swīðmōd swymman.     Sǣlāce ġefeah
1625 mæġenbyrþenne     þāra þe hē him mid hæfde.
1626 Ēodon him þā tōġēanes,     Gode þancodon,
1627 ðrȳðliċ þeġna hēap,     þēodnes ġefēgon
1628 þæs þe hī hyne ġesundne     ġesēon mōston.
1629 Ða wæs of þǣm hrōran     helm ond byrne
1630 lungre ālȳsed.     Lagu drūsade
1631 wæter under wolcnum     wældrēore fāg.
1632 Fērdon forð þonon     fēþelāstum
1633 ferhþum fæġne,     foldweġ mǣton
1634 cūþe strǣte.     Cyningbalde men
1635 from þǣm holmclife     hafelan bǣron
1636 earfoðlīċe     heora ǣġhwæþrum
1637 felamōdiġra.     Fēower scoldon
1638 on þǣm wælstenġe     weorcum ġeferian
1639 tō þǣm goldsele     Grendles hēafod
1640 oþ_ðæt semninga     tō sele cōmon
1641 frome fyrdhwate     fēowertȳne
1642 Ġeata gongan;     gumdryhten mid
1643 mōdig on ġemonge     meodowongas træd.
1644 Ðā cōm in gān     ealdor ðeġna,
1645 dǣdcēne mon     dōme ġewurþad
1646 hæle hildedēor,     Hrōðgār grētan.
1647 Þā wæs be feaxe     on flet boren
1648 Grendles hēafod     þǣr guman druncon,
1649 eġesliċ for eorlum     ond þǣre idese mid
1650 wlitesēon wrǣtliċ.     Weras on_sāwon.
1651 Bēowulf maþelode,     bearn Ecgþēowes:
1652 "Hwæt! wē þē þās sǣlāc,     sunu Healfdenes,
1653 lēod Scyldinga,     lustum brōhton
1654 tīres tō tācne,     þe þū hēr tō lōcast.
1655 Iċ þæt unsōfte     ealdre ġedīġde
1656 wīġġe under wætere,     weorc ġenēþde
1657 earfoðlīċe;     ætrihte wæs
1658 gūð ġetwǣfed,     nymðe mec God scylde.
1659 Ne meahte iċ æt hilde     mid Hruntinge
1660 wiht ġewyrċan,     þēah þæt wǣpen duge;
1661 ac mē ġeūðe     ylda waldend
1662 þæt iċ on wāge ġeseah     wlitiġ hangian
1663 ealdsweord ēacen     (oftost wīsode
1664 winiġea lēasum),     þæt iċ ðȳ wǣpne ġebrǣd.
1665 Ofslōh ðā æt þǣre sæċċe,     þā mē sǣl āġeald,
1666 hūses hyrdas.     Þā þæt hildebil
1667 forbarn brogdenmǣl,     swā þæt blōd ġesprang,
1668 hātost heaþoswāta.     Iċ þæt hilt þanan
1669 fēondum ætferede,     fyrendǣda wræc,
1670 dēaðcwealm Deniġea,     swā hit ġedēfe wæs.
1671 Iċ hit þē þonne ġehāte,     þæt þū on Heorote mōst
1672 sorhlēas swefan     mid þīnra secga ġedryht
1673 ond þeġna ġehwylċ     þīnra lēoda,
1674 duguðe ond iogoþe,     þæt þū him ondrǣdan ne þearft,
1675 þēoden Scyldinga,     on þā healfe,
1676 aldorbealu eorlum,     swā þū ǣr dydest."
1677 Ðā wæs gylden_hilt     gamelum rince,
1678 hārum hildfruman,     on hand ġyfen,
1679 enta ǣrġeweorc;     hit on ǣht ġehwearf
1680 æfter dēofla hryre     Deniġea frēan,
1681 wundorsmiþa ġeweorc,     ond þā þās worold ofġeaf
1682 gromheort guma,     Godes ondsaca,
1683 morðres scyldiġ,     ond his mōdor ēac,
1684 on ġeweald ġehwearf     woroldcyninga
1685 ðǣm sēlestan     be sǣm twēonum
1686 ðāra þe on Scedeniġġe     sceattas dǣlde.
1687 Hrōðgār maðelode,     hylt scēawode,
1688 ealde lāfe,     on ðǣm wæs ōr writen
1689 fyrnġewinnes,     syðþan flōd ofslōh,
1690 ġifen ġēotende,     ġīganta cyn
1691 (frēcne ġefērdon);     þæt wæs fremde þēod
1692 ēċean Dryhtne;     him þæs endelēan
1693 þurh wæteres wylm     waldend sealde.
1694 Swā wæs on ðǣm scennum     scīran goldes
1695 þurh rūnstafas     rihte ġemearcod,
1696 ġeseted ond ġesǣd     hwām þæt sweord ġeworht,
1697 īrena cyst,     ǣrest wǣre,
1698 wreoþenhilt ond wyrmfāh.     Ðā se wīsa spræc
1699 sunu Healfdenes     (swīgedon ealle):
1700 "Þæt, lā, mæġ secgan     se þe sōð ond riht
1701 fremeð on folce,     feor eal ġemon,
1702 eald ᛟweard,     þæt ðes eorl wǣre
1703 ġeboren betera!     Blǣd is ārǣred
1704 ġeond wīdwegas,     wine mīn Bēowulf,
1705 ðīn ofer þēoda ġehwylċe.     Eal þū hit ġeþyldum healdest,
1706 mæġen mid mōdes snyttrum.     Iċ þē sceal mīne ġelǣstan
1707 frēode, swā wit furðum sprǣcon.     Ðū scealt tō frōfre weorþan
1708 eal langtwīdiġ     lēodum þīnum,
1709 hæleðum tō helpe.     Ne wearð Heremōd swā
1710 eaforum Ecgwelan,     Ārscyldingum;
1711 ne ġewēox hē him tō willan,     ac tō wælfealle
1712 ond tō dēaðcwalum     Deniġa lēodum;
1713 brēat bolgenmōd     bēodġenēatas,
1714 eaxlġesteallan,     oþ_þæt hē āna hwearf,
1715 mǣre þēoden,     mondrēamum from.
1716 Ðēah þe hine mihtiġ God     mæġenes wynnum,
1717 eafeþum stēpte,     ofer ealle men
1718 forð ġefremede,     hwæþere him on ferhþe grēow
1719 brēosthord blōdrēow.     Nallas bēagas ġeaf
1720 Denum æfter dōme;     drēamlēas ġebād
1721 þæt hē þæs ġewinnes     weorc þrōwade,
1722 lēodbealo longsum.     Ðū þē lǣr be þon,
1723 gumcyste onġit;     iċ þis ġid be þē
1724 āwræc wintrum frōd.     Wundor is tō secganne
1725 hū mihtiġ God     manna cynne
1726 þurh sīdne sefan     snyttru bryttað,
1727 eard ond eorlscipe;     hē āh ealra ġeweald.
1728 Hwīlum hē on lufan     lǣteð hworfan
1729 monnes mōdġeþonc     mǣran cynnes,
1730 seleð him on ēþle     eorþan wynne
1731 tō healdanne,     hlēoburh wera,
1732 ġedēð him swā ġewealdene     worolde dǣlas,
1733 sīde rīċe,     þæt hē his selfa ne mæġ
1734 for his unsnyttrum     ende ġeþenċean.
1735 Wunað hē on wiste;     nō hine wiht dweleð
1736 ādl ne yldo,     ne him inwitsorh
1737 on sefan sweorceð,     ne ġesacu ōhwǣr
1738 ecghete ēoweð,     ac him eal worold
1739 wendeð on willan     (hē þæt wyrse ne con).
1740 Oðþæt him on innan     oferhyġda dǣl
1741 weaxeð ond wrīdað.     Þonne se weard swefeð,
1742 sāwele hyrde;     bið se slǣp tō fæst,
1743 bisgum ġebunden,     bona swīðe nēah,
1744 se þe of flānbogan     fyrenum scēoteð.
1745 Þonne bið on hreþre     under helm drepen
1746 biteran strǣle     (him bebeorgan ne con),
1747 wōm wundorbebodum     wergan gāstes;
1748 þinceð him tō lȳtel     þæt hē @ lange hēold,
1749 ġȳtsað gromhȳdiġ,     nallas on ġylp seleð
1750 fǣtte bēagas,     ond hē þā forðġesceaft
1751 forġyteð ond forġȳmeð,     þæs þe him ǣr God sealde,
1752 wuldres Waldend,     weorðmynda dǣl.
1753 Hit on endestæf     eft ġelimpeð
1754 þæt se līċhoma     lǣne ġedrēoseð,
1755 fǣġe ġefealleð;     fēhð ōþer tō,
1756 se þe unmurnlīċe     mādmas dǣleþ,
1757 eorles ǣrġestrēon,     eġesan ne ġȳmeð.
1758 Bebeorh þē ðone bealonīð,     Bēowulf lēofa,
1759 secg betsta,     ond þē þæt sēlre ġeċēos,
1760 ēċe rǣdas;     oferhȳda ne ġȳm,
1761 mǣre cempa.     Nū is þīnes mæġnes blǣd
1762 āne hwīle.     Eft sōna bið
1763 þæt þec ādl oððe ecg     eafoþes ġetwǣfeð,
1764 oððe fȳres fenġ,     oððe flōdes wylm,
1765 oððe gripe mēċes,     oððe gāres fliht,
1766 oððe atol yldo;     oððe ēagena bearhtm
1767 forsiteð ond forsworceð;     semninga bið
1768 þæt ðec, dryhtguma,     dēað oferswȳðeð.
1769 Swā iċ Hringdena     hund missēra
1770 wēold under wolcnum     ond hiġ wiġġe belēac
1771 manigum mǣġþa     ġeond þysne middanġeard,
1772 æscum ond ecgum,     þæt iċ mē ǣniġne
1773 under sweġles begong     ġesacan ne tealde.
1774 Hwæt, mē þæs on ēþle     edwenden cwōm,
1775 gyrn æfter gomene,     seoþðan Grendel wearð,
1776 ealdġewinna,     ingenġa mīn;
1777 iċ þǣre sōcne     singāles wæġ
1778 mōdċeare miċle.     Þæs siġ Metode þanc,
1779 ēċean Dryhtne,     þæs ðe iċ on aldre ġebād
1780 þæt iċ on þone hafelan     heorodrēoriġne
1781 ofer eald_ġewin     ēagum stariġe!
1782 Gā nū tō setle,     symbelwynne drēoh
1783 wiġġe_weorþad;     unc sceal worn fela
1784 māþma ġemǣnra,     siþðan morgen bið."
1785 Ġēat wæs glædmōd,     ġēong sōna tō
1786 setles nēosan,     swā se snottra heht.
1787 Þā wæs eft swā ǣr     ellenrōfum
1788 fletsittendum     fæġere ġereorded
1789 nīowan stefne.     Nihthelm ġeswearc
1790 deorc ofer dryhtgumum.     Duguð eal ārās.
1791 Wolde blondenfeax     beddes nēosan,
1792 gamela Scylding.     Ġēat unġemetes wel,
1793 rōfne randwigan,     restan lyste;
1794 sōna him seleþeġn     sīðes wērgum,
1795 feorrancundum,     forð wīsade,
1796 se for andrysnum     ealle beweotede
1797 þeġnes þearfe,     swylċe þȳ dōgore
1798 heaþolīðende     habban scoldon.
1799 Reste hine þā rūmheort;     reċed hlīfade
1800 ġēap ond goldfāh;     gæst inne swæf
1801 oþþæt hrefn blaca     heofones wynne
1802 blīðheort bodode.     Ðā cōm beorht scacan
1803 *  *  *     scaþan ōnetton,
1804 wǣron æþelingas     eft tō lēodum
1805 fūse tō farenne;     wolde feor þanon
1806 cuma collenferhð     ċēoles nēosan.
1807 Heht þā se hearda     Hrunting beran
1808 suna Ecglāfes,     heht his sweord niman,
1809 lēofliċ īren;     sæġde him þæs lēanes þanc,
1810 cwæð, hē þone gūðwine     gōdne tealde,
1811 wīġcræftiġne,     nales wordum lōg
1812 mēċes ecge;     þæt wæs mōdiġ secg.
1813 Ond þā sīðfrome,     searwum ġearwe
1814 wīgend wǣron;     ēode weorð Denum
1815 æþeling tō yppan,     þǣr se ōþer wæs,
1816 hæle hildedēor     Hrōðgār grētte.
1817 Bēowulf maþelode     bearn Ecgþēowes:
1818 "Nū wē sǣlīðend     secgan wyllað
1819 feorran cumene     þæt wē fundiaþ
1820 Hiġelāc sēċan.     Wǣron hēr tela
1821 willum bewenede;     þū ūs wel dohtest.
1822 Ġif iċ þonne on eorþan     ōwihte mæġ
1823 þīnre mōdlufan     māran tilian,
1824 gumena dryhten,     ðonne iċ ġȳt dyde
1825 gūðġeweorca,     iċ bēo ġearo sōna.
1826 Ġif iċ þæt ġefricge     ofer flōda begang
1827 þæt þec ymbsittend     eġesan þȳwað
1828 swā þec hetende     hwīlum dydon,
1829 iċ ðē þūsenda     þeġna bringe
1830 hæleþa tō helpe.     Iċ on Hiġelāc wāt
1831 Ġēata dryhten,     þēah ðe hē ġeong sȳ
1832 folces hyrde,     þæt hē mec fremman wile
1833 wordum ond worcum     þæt iċ þē wel heriġe
1834 ond þē tō ġēoce     gārholt bere
1835 mæġenes fultum,     þǣr ðē bið manna þearf.
1836 Ġif him þonne Hrēþriċ     tō hofum Ġēata
1837 ġeþingeð þēodnes bearn,     hē mæġ þǣr fela
1838 frēonda findan.     Feorcȳþðe bēoð
1839 sēlran ġesōhte     þǣm þe him selfa deah."
1840 Hrōðgār maþelode     him on ondsware:
1841 "Þē þā wordcwydas     wiġtiġ Drihten
1842 on sefan sende!     Ne hȳrde iċ snotorlicor
1843 on swā ġeongum fēore     guman þingian.
1844 Þū eart mæġenes strang     ond on mōde frōd,
1845 wīs wordcwida.     Wēn iċ taliġe,
1846 ġif þæt ġegangeð     þæt ðe gār nymeð
1847 hild heorugrimme     Hrēþles eaferan,
1848 ādl oþðe īren     ealdor ðīnne
1849 folces hyrde,     ond þū þīn feorh hafast,
1850 þæt þe Sǣġēatas     sēlran næbben
1851 tō ġeċēosenne     cyning ǣniġne
1852 hordweard hæleþa,     ġyf þū healdan wylt
1853 māga rīċe.     Mē þīn mōdsefa
1854 līcað lenġ swā wel,     lēofa Bēowulf.
1855 Hafast þū ġefēred     þæt þām folcum sceal,
1856 Ġēata lēodum     ond Gārdenum,
1857 sib ġemǣne     ond sacu restan
1858 inwitnīþas     þe hīe ǣr drugon,
1859 wesan þenden iċ wealde     wīdan rīċes
1860 māþmas ġemǣne,     maniġ ōþerne
1861 gōdum ġegrētan     ofer ganotes bæð;
1862 sceal hringnaca     ofer heafu bringan
1863 lāc ond luftācen.     Iċ þā lēode wāt
1864 ġe wið fēond ġe wið frēond     fæste ġeworhte
1865 ǣġhwæs untǣle     ealde wīsan."
1866 Ðā ġīt him eorla hlēo     inne ġesealde
1867 mago Healfdenes     māþmas XII;
1868 hēt @ mid þǣm lācum     lēode swǣse
1869 sēċean on ġesyntum,     snūde eft cuman.
1870 Ġecyste þā     cyning æþelum gōd
1871 þēoden Scyldinga     ðeġn betstan
1872 ond be healse ġenam;     hruron him tēaras
1873 blondenfeaxum.     Him wæs bēġa wēn
1874 ealdum infrōdum     ōþres swīðor,
1875 þæt hīe seoððan nō     ġesēon mōston
1876 mōdiġe on meþle.     Wæs him se man tō þon lēof
1877 þæt hē þone brēostwylm     forberan ne mehte,
1878 ac him on hreþre     hyġebendum fæst
1879 æfter dēorum men     dyrne langað
1880 born wið blōde.     Him Bēowulf þanan
1881 gūðrinc goldwlanc     græsmoldan træd
1882 since hrēmiġ.     Sǣgenġa bād
1883 āgendfrēan     se þe on ancre rād.
1884 Þā wæs on gange     ġifu Hrōðgāres
1885 oft ġeæhted;     þæt wæs ān cyning
1886 ǣġhwæs orleahtre     oþ_þæt hine yldo benam
1887 mæġenes wynnum     se þe oft manegum scōd.
1888 Cwōm þā tō flōde     felamōdiġra,
1889 hæġstealdra hēap,     hringnet bǣron
1890 locene leoðosyrċan.     Landweard onfand
1891 eftsīð eorla     swā hē ǣr dyde.
1892 Nō hē mid hearme     of hliðes nōsan
1893 gæstas grētte,     ac him tōġēanes rād;
1894 cwæð þæt wilcuman     Wedera lēode
1895 scaþan scīrhame     tō scipe fōron.
1896 Þā wæs on sande     sǣġēap naca
1897 hladen herewǣdum     hringedstefna
1898 mēarum ond māðmum;     mæst hlīfade
1899 ofer Hrōðgāres     hordġestrēonum.
1900 Hē þǣm bātwearde     bunden golde
1901 swurd ġesealde     þæt hē syðþan wæs
1902 on meodubenċe     māþme þȳ weorþra
1903 yrfelāfe.     Ġewāt him on naca
1904 drēfan dēop wæter,     Dena land ofġeaf.
1905 Þā wæs be mæste     merehræġla sum
1906 seġl sāle fæst;     sundwudu þunede.
1907 Nō þǣr wēġflotan     wind ofer ȳðum
1908 sīðes ġetwǣfde:     sǣgenġa fōr,
1909 flēat fāmiġheals     forð ofer ȳðe
1910 bundenstefna     ofer brimstrēamas,
1911 þæt hīe Ġeata clifu     onġitan meahton
1912 cūþe næssas.     Ċēol ūp ġeþrang
1913 lyftġeswenċed     on lande stōd.
1914 Hraþe wæs æt holme     hȳðweard ġeara
1915 se þe ǣr lange tīd     lēofra manna
1916 fūs æt faroðe     feor wlātode;
1917 sǣlde tō sande     sīdfæþme scip
1918 oncerbendum fæst,     þȳ lǣs hym ȳþa ðrym
1919 wudu wynsuman     forwrecan meahte.
1920 Hēt þā ūp beran     æþelinga ġestrēon,
1921 frætwe ond fǣtgold.     Næs him feor þanon
1922 tō ġesēċanne     sinces bryttan
1923 Hiġelāc Hrēþling     þǣr æt hām wunað
1924 selfa mid ġesīðum     sǣwealle nēah.
1925 Bold wæs betliċ,     bregorōf cyning
1926 hēah_in_healle,     Hyġd swīðe ġeong,
1927 wīs welþungen,     þēah ðe wintra lȳt
1928 under burhlocan     ġebiden hæbbe
1929 Hæreþes dohtor.     Næs hīo hnāh swā þēah,
1930 ne tō gnēað ġifa     Ġēata lēodum
1931 māþmġestrēona.     Mōd_Þrȳðo wæġ
1932 fremu folces cwēn     firen ondrysne.
1933 Nǣniġ þæt dorste     dēor ġenēþan
1934 swǣsra ġesīða,     nefne sinfrēa,
1935 þæt hire an dæġes     ēagum starede,
1936 ac him wælbende     weotode tealde
1937 handġewriþene.     Hraþe seoþðan wæs
1938 æfter mundgripe     mēċe ġeþinged
1939 þæt hit sceādenmǣl     scȳran mōste
1940 cwealmbealu cȳðan.     Ne bið swylċ cwēnliċ þēaw
1941 idese tō efnanne,     þēah ðe hīo ǣnlicu sȳ,
1942 þætte freoðuwebbe     fēores onsēċe
1943 æfter liġetorne     lēofne mannan.
1944 Hūru þæt onhōhsnode     Hemminges mǣġ.
1945 Ealodrincende     ōðer sǣdan
1946 þæt hīo lēodbealewa     lǣs ġefremede
1947 inwitnīða     syððan ǣrest wearð
1948 ġyfen goldhroden     ġeongum cempan,
1949 æðelum dīore     syððan hīo Offan flet
1950 ofer fealone flōd     be fæder lāre
1951 sīðe ġesōhte,     ðǣr hīo syððan well
1952 in gumstōle     gōde mǣre
1953 līfġesceafta     lifiġende brēac;
1954 hīold hēahlufan     wið hæleþa brego,
1955 ealles moncynnes     mīne ġefrǣġe
1956 þone sēlestan     bi sǣm twēonum
1957 eormencynnes.     For_ðām Offa wæs
1958 ġeofum ond gūðum     gārcēne man
1959 wīde ġeweorðod,     wīsdōme hēold
1960 ēðel sīnne;     þonon Ēomer wōc
1961 hæleðum tō helpe,     Hemminges mǣġ,
1962 nefa Gārmundes     nīða cræftiġ.
1963 Ġewāt him ðā se hearda     mid his hondscole
1964 sylf æfter sande     sǣwong tredan
1965 wīde waroðas.     Woruldcandel scān
1966 siġel sūðan fūs.     Hī sīð drugon,
1967 elne ġeēodon     tō ðæs ðē eorla hlēo,
1968 bonan Ongenþēoes     burgum in innan
1969 ġeongne gūðcyning     gōdne ġefrūnon
1970 hringas dǣlan.     Hiġelāce wæs
1971 sīð Bēowulfes     snūde ġecȳðed
1972 þæt ðǣr on worðiġ     wīġendra hlēo,
1973 lindġestealla     lifiġende cwōm
1974 heaðolāces hāl     tō hofe gongan.
1975 Hraðe wæs ġerȳmed     swā se rīca bebēad
1976 fēðeġestum     flet innanweard.
1977 Ġesæt þā wið sylfne     se ðā sæċċe ġenæs,
1978 mǣġ wið mǣġe     syððan mandryhten
1979 þurh hlēoðorcwyde     holdne ġegrētte
1980 mēaglum wordum.     Meoduscenċum hwearf
1981 ġeond þæt healreċed     Hæreðes dohtor,
1982 lufode ðā lēode,     līðwǣġe bær
1983 hæleðum tō handa.     Hiġelāc ongan
1984 sīnne ġeseldan     in sele þām hēan
1985 fæġre fricgcean.     Hyne fyrwet bræc,
1986 hwylċe Sǣġēata     sīðas wǣron:
1987 "Hū lomp ēow on lāde,     lēofa Bīowulf,
1988 þā ðū fǣringa     feorr ġehogodest
1989 sæċċe sēċean     ofer sealt wæter
1990 hilde tō Hiorote?     Ac ðū Hrōðgāre
1991 wīdcūðne wēan     wihte ġebēttest
1992 mǣrum ðēodne?     Iċ ðæs mōdċeare
1993 sorhwylmum sēað,     sīðe ne truwode
1994 lēofes mannes.     Iċ ðē lange bæd
1995 þæt ðū þone wælgǣst     wihte ne grētte,
1996 lēte Sūðdene     sylfe ġeweorðan
1997 gūðe wið Grendel.     Gode iċ þanc secge
1998 þæs ðe iċ ðē ġesundne     ġesēon mōste."
1999 Bīowulf maðelode     bearn Ecgðīoes:
2000 "Þæt is undyrne,     dryhten Hiġelāc,
2001 miċel ġemēting     monegum fīra
2002 hwylċ orleġhwīl     uncer Grendles
2003 wearð on ðām wange     þǣr hē worna fela
2004 Siġescyldingum     sorga ġefremede
2005 yrmðe tō aldre.     Iċ ðæt eall ġewræc
2006 swā beġylpan ne þearf     Grendeles māga
2007 ǣniġ ofer eorðan     ūhthlem þone,
2008 se ðe lenġest leofað     lāðan cynnes
2009 fācne bifongen.     Iċ ðǣr furðum cwōm
2010 tō ðām hringsele     Hrōðgār grētan;
2011 sōna mē se mǣra     mago Healfdenes,
2012 syððan hē mōdsefan     mīnne cūðe,
2013 wið his sylfes sunu     setl ġetǣhte.
2014 Weorod wæs on wynne;     ne seah iċ wīdan feorh
2015 under heofones hwealf     healsittendra
2016 medudrēam māran.     Hwīlum mǣru cwēn,
2017 friðusibb folca     flet eall ġeondhwearf,
2018 bǣdde byre ġeonge;     oft hīo bēahwriðan
2019 secge sealde     ǣr hēo tō setle ġēong.
2020 Hwīlum for duguðe     dohtor Hrōðgāres
2021 eorlum on ende     ealuwǣġe bær;
2022 þā iċ Frēaware     fletsittende
2023 nemnan hȳrde     þǣr hīo næġled sinc
2024 hæleðum sealde.     Sīo ġehāten is
2025 ġeong goldhroden     gladum suna Frōdan.
2026 Hafað þæs ġeworden     wine Scyldinga,
2027 rīċes hyrde,     ond þæt rǣd talað,
2028 þæt hē mid ðȳ wīfe     wælfǣhða dǣl
2029 sæċċa ġesette.     Oft seldan hwǣr
2030 æfter lēodhryre     lȳtle hwīle
2031 bongār būgeð,     þēah sēo brȳd duge!
2032 Mæġ þæs þonne ofþynċan     ðēodne Heaðobeardna
2033 ond þeġna ġehwām     þāra lēoda
2034 þonne hē mid fǣmnan     on flett gǣð
2035 dryhtbearn Dena     duguða biwenede;
2036 on him gladiað     gomelra lāfe,
2037 heard ond hringmǣl     Heaðabeardna ġestrēon
2038 þenden hīe ðām wæpnum     wealdan mōston.
2039 Oð_ðæt hīe forlǣddan     tō ðām lindplegan
2040 swǣse ġesīðas     ond hyra sylfra feorh.
2041 Þonne cwið æt bēore     se ðe bēah_ġesyhð,
2042 eald æscwiga     se ðe eall ġeman
2043 gārcwealm gumena     (him bið grim sefa),
2044 onġinneð ġeōmormōd     ġeongum cempan
2045 þurh hreðra ġehyġd     hiġes cunnian,
2046 wīġbealu weċċean,     ond þæt word ācwyð:
2047 'Meaht ðū, mīn wine,     mēċe ġecnāwan
2048 þone þīn fæder     tō ġefeohte bær
2049 under heregrīman     hindeman sīðe
2050 dȳre īren,     þǣr hyne Dene slōgon,
2051 wēoldon wælstōwe     syððan Wiðerġyld læġ
2052 æfter hæleþa hryre,     hwate Scyldungas?
2053 Nū hēr þāra banena     byre nāthwylċes
2054 frætwum hrēmiġ     on flet gǣð,
2055 morðres ġylpeð     ond þone māðþum byreð
2056 þone þe ðū mid rihte     rǣdan sceoldest.'
2057 Manað swā ond myndgað     mǣla ġehwylċe
2058 sārum wordum     oð ðæt_sǣl cymeð
2059 þæt se fǣmnan þeġn     fore fæder dǣdum
2060 æfter billes bite     blōdfāg swefeð
2061 ealdres scyldiġ.     Him se ōðer þonan
2062 losað lifiġende,     con him land ġeare.
2063 Þonne bīoð ābrocene     on bā healfe
2064 āðsweorð eorla,     syððan Inġelde
2065 weallað wælnīðas     ond him wīflufan
2066 æfter ċearwælmum     cōlran weorðað.
2067 Þȳ iċ Heaðobeardna     hyldo ne telġe
2068 dryhtsibbe dǣl     Denum unfǣcne,
2069 frēondscipe fæstne.     Iċ sceal forð sprecan
2070 ġēn ymbe Grendel,     þæt ðū ġeare cunne,
2071 sinces brytta,     tō hwan syððan wearð
2072 hondrǣs hæleða.     Syððan heofones ġim
2073 glād ofer grundas     gǣst yrre cwōm
2074 eatol ǣfengrom     ūser nēosan
2075 ðǣr wē ġesunde     sæl weardodon.
2076 Þǣr wæs Hondsciō     hild onsǣġe
2077 feorhbealu fǣġum:     hē fyrmest læġ
2078 gyrded cempa;     him Grendel wearð
2079 mǣrum maguþeġne     tō mūðbonan,
2080 lēofes mannes     līċ eall forswealg.
2081 Nō ðȳ ǣr ūt ðā ġēn     īdelhende
2082 bona blōdiġtōð     bealewa ġemyndiġ
2083 of ðām goldsele     gongan wolde,
2084 ac hē mæġnes rōf     mīn costode,
2085 grāpode ġearofolm.     Glōf hangode
2086 sīd ond sylliċ     searobendum fæst;
2087 sīo wæs orðoncum     eall ġeġyrwed
2088 dēofles cræftum     ond dracan fellum.
2089 Hē mec þǣr on innan     unsynniġne
2090 dīor dǣdfruma     ġedōn wolde
2091 maniġra sumne;     hyt ne mihte swā
2092 syððan iċ on yrre     upprihte āstōd.
2093 Tō lang ys tō reċċenne     hū iċ ðām lēodsċeaðan
2094 yfla ġehwylċes     ondlēan forġeald;
2095 þǣr iċ, þēoden mīn,     þīne lēode
2096 weorðode weorcum.     Hē on weġ losade,
2097 lȳtle hwīle     līfwynna brēac;
2098 hwæþre him sīo swīðre     swaðe weardade
2099 hand on Hiorte,     ond hē hēan ðonan
2100 mōdes ġeōmor     meregrund ġefēoll.
2101 Mē þone wælrǣs     wine Scildunga
2102 fǣttan golde     fela lēanode,
2103 manegum māðmum,     syððan merġen cōm
2104 ond wē tō symble     ġeseten hæfdon.
2105 Þǣr wæs ġidd ond glēo.     Gomela Scilding
2106 felafricgende     feorran rehte:
2107 hwīlum hildedēor     hearpan wynne,
2108 gomenwudu grētte,     hwīlum ġyd āwræc
2109 sōð ond sārliċ,     hwīlum sylliċ spell
2110 rehte æfter rihte     rūmheort cyning.
2111 Hwīlum eft ongan     eldo ġebunden
2112 gomel gūðwiga     gioguðe cwīðan
2113 hildestrenġo;     hreðer inne wēoll
2114 þonne hē wintrum frōd     worn ġemunde.
2115 Swā wē þǣrinne     ondlangne dæġ
2116 nīode nāman     oð_ðæt niht becwōm
2117 ōðer tō yldum.     Þā wæs eft hraðe
2118 ġearo gyrnwræce     Grendeles mōdor,
2119 sīðode sorhfull.     Sunu dēað fornam
2120 wīġhete Wedra.     Wīf unhȳre
2121 hyre bearn ġewræc,     beorn ācwealde
2122 ellenlīċe;     þǣr wæs Æschere,
2123 frōdan fyrnwitan,     feorh ūðgenġe.
2124 Nōðer hȳ hine ne mōston,     syððan merġen cwōm,
2125 dēaðwēriġne     Denia lēode
2126 bronde forbærnan,     ne on bǣl hladan
2127 lēofne mannan;     hīo þæt līċ ætbær
2128 fēondes fæðmum     under firġenstrēam.
2129 Þæt wæs Hrōðgāre     hrēowa tornost
2130 þāra þe lēodfruman     lange beġēate.
2131 Þā se ðēoden mec     ðīne līfe
2132 healsode hrēohmōd     þæt iċ on holma ġeþring
2133 eorlscipe efnde,     ealdre ġenēðde,
2134 mǣrðo fremede;     hē mē mēde ġehēt.
2135 Iċ ðā ðæs wælmes,     þe is wīde cūð,
2136 grimne gryreliċne     grundhyrde fond.
2137 Þǣr unc hwīle wæs     hand ġemǣne,
2138 holm heolfre wēoll,     ond iċ hēafde beċearf
2139 in ðām gūðsele     Grendeles mōdor
2140 ēacnum ecgum;     unsōfte þonan
2141 feorh oðferede.     Næs iċ fǣġe þā ġȳt,
2142 ac mē eorla hlēo     eft ġesealde
2143 māðma meniġeo     maga Healfdenes.
2144 Swā se ðēodkyning     þēawum lyfde.
2145 Nealles iċ ðām lēanum     forloren hæfde
2146 mæġnes mēde,     ac hē mē māðmas ġeaf
2147 sunu Healfdenes     on mīnne sylfes dōm.
2148 Ðā iċ ðē, beorncyning,     bringan wylle,
2149 ēstum ġeȳwan.     Ġēn is eall æt ðē
2150 @ lissa ġelong;     iċ lȳt hafo
2151 hēafodmāga     nefne, Hyġelāc, ðec."
2152 Hēt ðā in beran     eoforhēafodseġn,
2153 heaðostēapne helm,     hāre byrnan,
2154 gūðsweord ġeatolic,     ġyd æfter wræc:
2155 "Mē ðis hildesceorp     Hrōðgār sealde
2156 snotra fenġel,     sume worde hēt
2157 þæt iċ his ǣrest ðē     ēst ġesæġde;
2158 cwæð þæt hyt hæfde     Hiorogār cyning,
2159 lēod Scyldunga     lange hwīle;
2160 nō ðȳ ǣr suna sīnum     syllan wolde
2161 hwatum Heorowearde,     þēah hē him hold wǣre,
2162 brēostġewǣdu.     Brūc ealles well!"
2163 Hȳrde iċ þæt þām frætwum     fēower mēaras
2164 lungre ġelīċe     lāst weardodon
2165 æppelfealuwe;     hē him ēst ġetēah
2166 mēara ond māðma.     Swā sċeal mǣġ dōn,
2167 nealles inwitnet     ōðrum breġdan
2168 dyrnum cræfte,     dēað rēnian
2169 hondġesteallan.     Hyġelāce wæs
2170 nīða heardum     nefa swȳðe hold,
2171 ond ġehwæðer ōðrum     hrōþra ġemyndiġ.
2172 Hȳrde iċ þæt hē ðone healsbēah     Hyġde ġesealde,
2173 wrǣtliċne wundurmāððum,     ðone þe him Wealhðēo ġeaf,
2174 ðēodnes dohtor,     þrīo wicg somod
2175 swancor ond sadolbeorht;     hyre syððan wæs
2176 æfter bēahðeġe     brēost ġeweorðod.
2177 Swā bealdode     bearn Ecgðēowes,
2178 guma gūðum cūð,     gōdum dǣdum,
2179 drēah æfter dōme,     nealles druncne slōg
2180 heorðġenēatas;     næs him hrēoh sefa,
2181 ac hē mancynnes     mǣste cræfte
2182 ġinfæstan ġife     þe him God sealde
2183 hēold hildedēor.     Hēan wæs lange,
2184 swā hyne Ġēata bearn     gōdne ne tealdon,
2185 ne hyne on medobenċe     miċles wyrðne
2186 drihten Wedera     ġedōn wolde;
2187 swȳðe wēndon     þæt hē slēac wǣre,
2188 æðeling unfrom.     Edwenden cwōm
2189 tīrēadigum menn     torna ġehwylċes.
2190 Hēt ðā eorla hlēo     in ġefetian,
2191 heaðorōf cyning,     Hrēðles lāfe
2192 golde ġeġyrede;     næs mid Ġēatum ðā
2193 sincmāðþum sēlra     on sweordes hād;
2194 þæt hē on Bīowulfes     bearm āleġde
2195 ond him ġesealde     seofan þūsendo,
2196 bold ond bregostōl.     Him wæs bām samod
2197 on ðām lēodscipe     lond ġecynde,
2198 eard, ēðelriht,     ōðrum swīðor
2199 sīde rīċe     þām ðǣr sēlra wæs.
2200 Eft þæt ġeīode     ufaran dōgrum
2201 hildehlæmmum,     syððan Hyġelāc læġ
2202 ond Heardrēde     hildemēċeas
2203 under bordhrēoðan     tō bonan wurdon,
2204 ðā hyne ġesōhtan     on siġeþēode
2205 hearde hildefrecan,     Heaðoscilfingas,
2206 nīða ġenǣġdan     nefan Hereriċes,
2207 @ syððan Bēowulfe     brāde rīċe
2208 on hand ġehwearf;     hē ġehēold tela
2209 fīftiġ wintra     (wæs ðā frōd cyning,
2210 eald ēþelweard),     oð_ðæt ān ongan
2211 deorcum nihtum     draca rīcsian,
2212 se ðe on hēaum_hofe     hord beweotode,
2213 stānbeorh stēapne;     stīġ under læġ,
2214 eldum uncūð.     Þǣr on innan ġīong
2215 nīða nāthwylċ,     se_ðe nēh ġefēng
2216 hǣðnum horde,     hond ......,
2217 @ since fāhne.     @ Hē þæt syððan ......,
2218 þēah ðe hē slǣpende     besyred wurde
2219 þēofes cræfte;     þæt sīe ðīod onfand,
2220 būfolc beorna,     þæt hē ġebolgen wæs.
2312 Ðā se gǣst ongan     glēdum spīwan,
2313 beorht hofu bærnan;     brynelēoma stōd
2314 eldum on andan.     Nō ðǣr āht cwices
2315 lāð lyftfloga     lǣfan wolde.
2316 Wæs þæs wyrmes wīġ     wīde ġesȳne,
2317 nearofāges nīð     nēan ond feorran,
2318 hū se gūðsċeaða     Ġēata lēode
2319 hatode ond hȳnde;     hord eft ġescēat,
2320 dryhtsele dyrnne,     ǣr dæġes hwīle;
2321 hæfde landwara     līġe befangen,
2322 bǣle ond bronde;     beorges ġetruwode,
2323 wīġes ond wealles.     Him sēo wēn ġelēah.
2324 Þā wæs Bīowulfe     brōga ġecȳðed
2325 snūde tō sōðe,     þæt his sylfes hām,
2326 bolda sēlest,     brynewylmum mealt,
2327 gifstōl Ġēata.     Þæt ðām gōdan wæs
2328 hrēow on hreðre,     hyġesorga mǣst;
2329 wēnde se wīsa     þæt hē Wealdende
2330 ofer ealde riht,     ēċean Dryhtne,
2331 bitre ġebulge.     Brēost innan wēoll
2332 þēostrum ġeþoncum,     swā him ġeþȳwe ne wæs.
2333 Hæfde līġdraca     lēoda fæsten,
2334 ēalond ūtan,     eorðweard ðone
2335 glēdum forgrunden;     him ðæs gūðkyning,
2336 Wedera þīoden,     wræce leornode.
2337 Heht him þā ġewyrċean     wīġendra hlēo
2338 eall_īrenne,     eorla dryhten,
2339 wīġbord wrǣtliċ;     wisse hē ġearwe
2340 þæt him holtwudu     helpan ne meahte,
2341 lind wið līġe.     Sceolde lǣndaga
2342 æþeling ǣrgōd     ende ġebīdan,
2343 worulde līfes,     ond se wyrm somod,
2344 þēah ðe hordwelan     hēolde lange.
2345 Oferhogode ðā     hringa fenġel
2346 þæt hē þone wīdflogan     weorode ġesōhte,
2347 sīdan herġe;     nō hē him þā sæċċe ondrēd,
2348 ne him þæs wyrmes wīġ     for wiht dyde,
2349 eafoð ond ellen,     for_ðon hē ǣr fela
2350 nearo nēðende     nīða ġedīġde,
2351 hildehlemma,     syððan hē Hrōðgāres,
2352 sigorēadiġ secg,     sele fǣlsode
2353 ond æt gūðe forgrāp     Grendeles mǣgum
2354 lāðan cynnes.     Nō þæt lǣsest wæs
2355 hondġemōta,     þǣr mon Hyġelāc slōh,
2356 syððan Ġēata cyning     gūðe rǣsum,
2357 frēawine folca     Frēslondum on,
2358 Hrēðles eafora     hiorodryncum swealt,
2359 bille ġebēaten.     Þonan Bīowulf cōm
2360 sylfes cræfte,     sundnytte drēah;
2361 hæfde him on earme     āna XXX
2362 hildeġeatwa,     þā hē tō holme bēag.
2363 Nealles Hetware     hrēmġe þorfton
2364 fēðewīġes,     þe him foran onġēan
2365 linde bǣron;     lȳt eft becwōm
2366 fram þām hildfrecan     hāmes nīosan.
2367 Oferswam ðā sioleða bigong     sunu Ecgðēowes,
2368 earm ānhaga,     eft tō lēodum;
2369 þǣr him Hyġd ġebēad     hord ond rīċe,
2370 bēagas ond bregostōl,     bearne ne truwode
2371 þæt hē wið ælfylċum     ēþelstōlas
2372 healdan cūðe,     ðā wæs Hyġelāc dēad.
2373 Nō ðȳ ǣr fēasceafte     findan meahton
2374 æt ðām æðelinge     ǣniġe ðinga,
2375 þæt hē Heardrēde     hlāford wǣre
2376 oððe þone cynedōm     ċīosan wolde;
2377 hwæðre hē him on folce     frēondlārum hēold,
2378 ēstum mid āre,     oð_ðæt hē yldra wearð,
2379 Wederġēatum wēold.     Hyne wræcmæcgas
2380 ofer sǣ sōhtan,     suna Ōhteres;
2381 hæfdon hȳ forhealden     helm Scylfinga,
2382 þone sēlestan     sǣcyninga
2383 þāra ðe in Swīorīċe     sinc brytnade,
2384 mǣrne þēoden.     Him þæt tō mearce wearð;
2385 hē þǣr for_feorme     feorhwunde hlēat
2386 sweordes swenġum,     sunu Hyġelāces,
2387 ond him eft ġewāt     Ongenðīoes bearn
2388 hāmes nīosan,     syððan Heardrēd læġ,
2389 lēt ðone bregostōl     Bīowulf healdan,
2390 Ġēatum wealdan.     Þæt wæs gōd cyning!
2391 Se ðæs lēodhryres     lēan ġemunde
2392 uferan dōgrum:     Ēadġilse wearð
2393 fēasċeaftum frēond,     folce ġestēpte
2394 ofer sǣ sīde     sunu Ōhteres
2395 wigum ond wǣpnum.     @ Hē ġewræc syððan
2396 ċealdum ċearsīðum,     cyning ealdre binēat.
2397 Swā hē nīða ġehwane     ġenesen hæfde
2398 slīðra ġeslyhta     sunu Ecgðīowes
2399 ellenweorca     oð ðone ānne dæġ
2400 þe hē wið þām wyrme     ġewegan sceolde.
2401 Ġewāt þā XIIa sum     torne ġebolgen
2402 dryhten Ġēata     dracan scēawian.
2403 Hæfde þā ġefrūnen     hwanan sīo fǣhð ārās
2404 bealonīð biorna;     him tō bearme cwōm
2405 māðþumfæt mǣre     þurh ðæs meldan hond.
2406 Se wæs on ðām ðrēate     þrēottēoða secg
2407 se ðæs orleġes     ōr onstealde
2408 hæft hyġegiōmor;     sceolde hēan ðonon
2409 wong wīsian.     Hē ofer willan gīong
2410 tō ðæs ðe hē eorðsele     ānne wisse
2411 hlǣw under hrūsan     holmwylme nēh
2412 ȳðġewinne,     se wæs innan full
2413 wrǣtta ond wīra.     Weard unhīore,
2414 ġearo gūðfreca     goldmāðmas hēold
2415 eald under eorðan:     næs þæt ȳðe ċēap
2416 tō ġegangenne     gumena ǣnigum.
2417 Ġesæt ðā on næsse     nīðheard cyning,
2418 þenden hǣlo ābēad     heorðġenēatum
2419 goldwine Ġēata;     him wæs ġeōmor sefa
2420 wǣfre ond wælfūs,     wyrd unġemete nēah
2421 se ðone gomelan     grētan sceolde
2422 sēċean sāwle hord,     sundur ġedǣlan
2423 līf wið līċe.     Nō þon lange wæs
2424 feorh æþelinges     flǣsce bewunden.
2425 Bīowulf maþelade     bearn Ecgðēowes:
2426 "Fela iċ on ġiogoðe     gūðrǣsa ġenæs
2427 orleġhwīla;     iċ þæt eall ġemon.
2428 Iċ wæs syfanwintre     þā mec sinca baldor,
2429 frēawine folca     æt mīnum fæder ġenam;
2430 hēold mec ond hæfde     Hrēðel cyning,
2431 ġeaf mē sinc ond symbel,     sibbe ġemunde.
2432 Næs iċ him tō līfe     lāðra ōwihte
2433 beorn in burgum     þonne his bearna hwylċ,
2434 Herebeald ond Hǣðcyn     oððe Hyġelāc mīn.
2435 Wæs þām yldestan     unġedēfelīċe
2436 mǣġes dǣdum     morþorbed strēd
2437 syððan hyne Hǣðcyn     of hornbogan
2438 his frēawine     flāne ġeswenċte:
2439 miste mercelses     ond his mǣġ ofscēt,
2440 brōðor ōðerne     blōdigan gāre.
2441 Þæt wæs feohlēas ġefeoht,     fyrenum ġesyngad,
2442 hreðre hyġemēðe;     sceolde hwæðre swā þēah
2443 æðeling unwrecen     ealdres linnan.
2444 Swā bið ġeōmorliċ     gomelum ċeorle
2445 tō ġebīdanne     þæt his byre rīde
2446 ġiong on galgan;     þonne hē ġyd wrece
2447 sāriġne sang     þonne his sunu hangað
2448 hrefne tō hrōðre,     ond hē him helpe ne mæġ
2449 eald ond infrōd     ǣniġe ġefremman.
2450 Symble bið ġemyndgad     morna ġehwylċe
2451 eaforan ellorsīð;     ōðres ne ġȳmeð
2452 tō ġebīdanne     burgum in innan
2453 yrfeweardes     þonne se ān hafað
2454 þurh dēaðes nȳd     dǣda ġefondad.
2455 Ġesyhð sorhċeariġ     on his suna būre
2456 wīnsele wēstne,     windġe reste
2457 rēote berofene;     rīdend swefað
2458 hæleð in hoðman;     nis þǣr hearpan swēġ,
2459 gomen in ġeardum     swylċe ðǣr iū wǣron.
2460 Ġewīteð þonne on sealman,     sorhlēoð gæleð
2461 ān æfter ānum;     þūhte him eall tō rūm,
2462 wongas ond wīċstede.     Swā Wedra helm
2463 æfter Herebealde     heortan sorge
2464 weallende wæġ.     Wihte ne meahte
2465 on ðām feorhbonan     fæġhðe ġebētan;
2466 nō ðȳ ǣr hē þone heaðorinc     hatian ne meahte
2467 lāðum dǣdum,     þēah him lēof ne wæs.
2468 Hē ðā mid þǣre sorhge,     þe him swā sār belamp,
2469 gumdrēam ofġeaf,     Godes lēoht ġeċēas,
2470 eaferum lǣfde,     swā dēð ēadiġ mon,
2471 lond ond lēodbyriġ,     þā hē of līfe ġewāt.
2472 Þā wæs synn ond sacu     Swēona ond Ġēata
2473 ofer wīd wæter,     wrōht ġemǣne,
2474 herenīð hearda,     syððan Hrēðel swealt,
2475 oððe him Ongenðēowes     ēaferan wǣran
2476 frome, fyrdhwate,     frēode ne woldon
2477 ofer heafo healdan,     ac ymb Hrēosnabeorh
2478 eatolne inwitscear     oft ġefremedon.
2479 Þæt mǣġwine     mīne ġewrǣcan,
2480 fǣhðe ond fyrene,     swā hyt ġefrǣġe wæs,
2481 þēah ðe ōðer his     ealdre ġebohte,
2482 heardan ċēape;     Hæðcynne wearð,
2483 Ġēata dryhtne,     gūð onsǣġe.
2484 þā iċ on morgne ġefræġn     mǣġ ōðerne
2485 billes ecgum     on bonan stǣlan,
2486 þǣr Ongenþēow     Eofores nīosað.
2487 gūðhelm tōglād,     gomela Scylfing
2488 hrēas hildeblāc;     hond ġemunde
2489 fǣhðo ġenōge,     feorhswenġ ne oftēah.
2490 Iċ him þā māðmas,     þe hē mē sealde,
2491 ġeald æt gūðe,     swā mē ġifeðe wæs,
2492 lēohtan sweorde;     hē mē lond forġeaf,
2493 eard, ēðelwyn.     Næs him ǣniġ þearf
2494 þæt hē tō Gifðum     oððe tō Gārdenum
2495 oððe in Swīorice     sēċean þurfe
2496 wyrsan wīġfrecan,     weorðe ġeċȳpan.
2497 Symle iċ him on fēðan     beforan wolde,
2498 āna on orde,     ond swā tō aldre sceall
2499 sæċċe fremman,     þenden þis sweord þolað,
2500 þæt mec ǣr ond sīð     oft ġelǣste.
2501 Syððan iċ for dugeðum     Dæġhrefne wearð
2502 tō handbonan,     Hūga cempan;
2503 nalles hē ðā frætwe     Frēscyninge,
2504 brēostweorðunge,     bringan mōste,
2505 ac in compe ġecrong     cumbles hyrde,
2506 æþeling on elne;     ne wæs ecg bona,
2507 ac him hildegrāp     heortan wylmas,
2508 bānhūs ġebræc.     Nū sceall billes ecg,
2509 hond ond heard sweord,     ymb hord wīgan."
2510 Bēowulf maðelode,     bēotwordum spræc
2511 nīehstan sīðe:     "Iċ ġenēðde fela
2512 gūða on ġeogoðe;     ġȳt iċ wylle,
2513 frōd folces weard,     fǣhðe sēċan,
2514 mǣrðu fremman,     ġif mec se mansceaða
2515 of eorðsele     ūt ġesēċeð."
2516 Ġegrētte ðā     gumena ġehwylċne,
2517 hwate helmberend,     hindeman sīðe,
2518 swǣse ġesīðas:     "Nolde iċ sweord beran,
2519 wǣpen tō wyrme,     ġif iċ wiste hū
2520 wið ðām āglæċean     elles meahte
2521 ġylpe wiðgrīpan,     swā iċ giō wið Grendle dyde.
2522 Ac iċ ðǣr heaðufȳres     hātes wēne,
2523 oreðes ond āttres;     forðon iċ mē on hafu
2524 bord ond byrnan.     Nelle iċ beorges weard
2525 forflēon fōtes trem,     ac unc furður sceal
2526 weorðan æt wealle,     swā unc wyrd ġetēoð,
2527 metod manna ġehwæs.     Iċ eom on mōde from
2528 þæt iċ wið þone gūðflogan     ġylp ofersitte.
2529 Ġebīde ġē on beorge     byrnum werede,
2530 secgas on searwum,     hwæðer sēl mæġe
2531 æfter wælrǣse     wunde ġedȳgan
2532 uncer twēġa.     Nis þæt ēower sīð
2533 ne ġemet mannes,     nefne mīn ānes,
2534 þæt hē wið āglǣċean     eofoðo dǣle,
2535 eorlscype efne.     Iċ mid elne sceall
2536 gold ġegangan,     oððe gūð nimeð,
2537 feorhbealu frēcne,     frēan ēowerne!"
2538 Ārās ðā bi ronde     rōf ōretta,
2539 heard under helme,     hioroserċean bær
2540 under stāncleofu,     strenġo ġetruwode
2541 ānes mannes.     ne bið swylċ earges sīð!
2542 Ġeseah ðā be wealle     se ðe worna fela,
2543 gumcystum gōd,     gūða ġedīġde,
2544 hildehlemma,     þonne hnitan fēðan,
2545 stondan stānbogan,     strēam ūt þonan
2546 brecan of beorge.     Wæs þǣre burnan wælm
2547 heaðofȳrum hāt;     ne meahte horde nēah
2548 unbyrnende     ǣniġe hwīle
2549 dēop ġedȳġan     for dracan lēġe.
2550 Lēt ðā of brēostum,     ðā hē ġebolgen wæs,
2551 Wederġēata lēod     word ūt faran,
2552 stearcheort styrmde;     stefn in becōm
2553 heaðotorht hlynnan     under hārne stān.
2554 Hete wæs onhrēred,     hordweard oncnīow
2555 mannes reorde;     næs ðǣr māra fyrst
2556 frēode tō friclan.     From ǣrest cwōm
2557 oruð āglǣċean     ūt of stāne,
2558 hāt hildeswāt.     Hrūse dynede.
2559 Biorn under beorge     bordrand onswāf
2560 wið ðām gryreġieste,     Ġēata dryhten;
2561 ðā wæs hringbogan     heorte ġefȳsed
2562 sæċċe tō sēċeanne.     Sweord ǣr ġebrǣd
2563 gōd gūðcyning,     gomele lāfe,
2564 ecgum unslāw;     ǣġhwæðrum wæs
2565 bealohycgendra     brōga fram ōðrum.
2566 Stīðmōd ġestōd     wið stēapne rond
2567 winia bealdor,     ðā se wyrm ġebēah
2568 snūde tōsomne;     hē on searwum bād.
2569 Ġewāt ðā byrnende     ġebogen scrīðan,
2570 tō ġescipe scyndan.     Scyld wel ġebearg
2571 līfe ond līċe     lǣssan hwīle
2572 mǣrum þēodne     þonne his myne sōhte,
2573 ðǣr hē þȳ fyrste,     forman dōgore
2574 wealdan mōste     swā him wyrd ne ġescrāf
2575 hrēð æt hilde.     Hond ūp ābrǣd
2576 Ġēata dryhten,     gryrefāhne slōh
2577 incgelāfe,     þæt sīo ecg ġewāc
2578 brūn on bāne,     bāt unswīðor
2579 þonne his ðīodcyning     þearfe hæfde,
2580 bysigum ġebǣded.     Þā wæs beorges weard
2581 æfter heaðuswenġe     on hrēoum mōde,
2582 wearp wælfȳre;     wīde sprungon
2583 hildelēoman.     Hrēðsigora ne ġealp
2584 goldwine Ġēata;     gūðbill ġeswāc,
2585 nacod æt nīðe,     swā hyt nō sceolde,
2586 īren ǣrgōd.     ne wæs þæt ēðe sīð,
2587 þæt se mǣra     maga Ecgðēowes
2588 grundwong þone     ofġyfan wolde;
2589 sceolde ofer willan     wīċ eardian
2590 elles hwerġen,     swā sceal ǣġhwylċ mon
2591 ālǣtan lǣndagas.     Næs ðā long tō ðon
2592 þæt ðā āglǣċean hȳ     eft ġemētton.
2593 Hyrte hyne hordweard     (hreðer ǣðme wēoll)
2594 nīwan stefne;     nearo ðrōwode,
2595 fȳre befongen,     se ðe ǣr folce wēold.
2596 Nealles him on hēape     handġesteallan,
2597 æðelinga bearn,     ymbe ġestōdon
2598 hildecystum,     ac hȳ on holt bugon,
2599 ealdre burgan.     Hiora in ānum wēoll
2600 sefa wið sorgum;     sibb ǣfre ne mæġ
2601 wiht onwendan     þām ðe wel þenċeð.
2602 Wīġlāf wæs hāten     Wēoxstanes sunu,
2603 lēofliċ lindwiga,     lēod Scylfinga,
2604 mǣġ Ælfheres;     ġeseah his mondryhten
2605 under heregrīman     hāt þrōwian.
2606 Ġemunde ðā ðā āre     þe hē him ǣr forġeaf
2607 wīċstede weliġne     Wǣġmundinga,
2608 folcrihta ġehwylċ     swā his fæder āhte.
2609 Ne mihte ðā forhabban;     hond rond ġefēng
2610 ġeolwe linde,     gomel_swyrd ġetēah,
2611 þæt wæs mid eldum     Ēanmundes lāf
2612 suna Ōhteres.     Þām æt sæċċe wearð
2613 wræċċan winelēasum     Wēohstān @ bana
2614 mēċes ecgum     ond his māgum ætbær
2615 brūnfāgne helm,     hringde byrnan,
2616 eald_sweord etonisc.     Þæt him Ōnela forġeaf
2617 his gædelinges     gūðġewædu,
2618 fyrdsearo fūsliċ.     Nō ymbe ðā fǣhðe spræc,
2619 þēah ðe hē his brōðor bearn     ābredwade.
2620 Hē @ frætwe ġehēold     fela missēra
2621 bill ond byrnan,     oððæt his byre mihte
2622 eorlscipe efnan     swā his ǣrfæder.
2623 Ġeaf him ðā mid Ġēatum     gūðġewǣda
2624 ǣġhwæs unrīm     þā hē of ealdre ġewāt
2625 frōd on forðweġ.     Þā wæs forma sīð
2626 ġeongan cempan     þæt hē gūðe rǣs
2627 mid his frēodryhtne     fremman sceolde.
2628 Ne ġemealt him se mōdsefa     ne his mǣġes lāf
2629 ġewāc æt wīġe;     þæt se wyrm onfand,
2630 syððan hīe tōgædre     ġegān hæfdon.
2631 Wīġlāf maðelode,     wordrihta fela
2632 sæġde ġesīðum     (him wæs sefa ġeōmor):
2633 "Iċ ðæt mǣl ġeman     þǣr wē medu þēgun
2634 þonne wē ġehēton     ūssum hlāforde
2635 in bīorsele,     ðe ūs ðās bēagas ġeaf,
2636 þæt wē him ðā gūðġetāwa     ġyldan woldon
2637 ġif him þyslicu     þearf ġelumpe
2638 helmas ond heard sweord.     Ðē hē ūsiċ on herġe ġeċēas
2639 tō ðyssum sīðfate     sylfes willum,
2640 onmunde ūsiċ mǣrða     ond mē þās māðmas ġeaf,
2641 þē hē ūsiċ gārwiġend     gōde tealde
2642 hwate helmberend,     þēah ðe hlāford ūs
2643 þis ellenweorc     āna āðōhte
2644 tō ġefremmanne     folces hyrde,
2645 for_ðām hē manna mǣst     mǣrða ġefremede
2646 dǣda dollicra.     Nū is se dæġ cumen
2647 þæt ūre mandryhten     mæġenes behōfað.
2648 gōdra gūðrinca.     Wutun gongan tō,
2649 helpan hildfruman     þenden hyt sȳ
2650 glēdeġesa grim.     God wāt on mec
2651 þæt mē is miċle lēofre     þæt mīnne līċhaman
2652 mid mīnne goldġyfan     glēd fæðmie.
2653 Ne þynċeð mē ġerysne     þæt wē rondas beren
2654 eft tō earde     nemne wē ǣror mæġen
2655 fāne ġefyllan,     feorh ealgian
2656 Wedra ðēodnes.     Iċ wāt ġeare
2657 þæt nǣron ealdġewyrht     þæt hē āna scyle
2658 Ġēata duguðe     gnorn þrōwian,
2659 ġesīgan æt sæċċe.     Ūrum sceal sweord ond helm,
2660 byrne ond beaduscrūd     bām ġemǣne."
2661 Wōd þā þurh þone wælrēc,     wīġheafolan bær
2662 frēan on fultum,     fēa worda cwæð:
2663 "Lēofa Bīowulf,     lǣst eall tela
2664 swā ðū on ġeoguðfēore     ġeāra ġecwǣde
2665 þæt ðū ne ālǣte     be ðē lifiġendum
2666 dōm ġedrēosan.     Scealt nū dǣdum rōf
2667 æðeling ānhȳdiġ     ealle mæġene
2668 feorh ealgian;     iċ ðē fullǣstu."
2669 Æfter ðām wordum     wyrm yrre cwōm
2670 atol inwitgǣst     ōðre sīðe
2671 fȳrwylmum fāh     fīonda nīosian
2672 lāðra manna,     līġȳðum fōr.
2673 Born bord wið rond;     byrne ne meahte
2674 ġeongum gārwigan     ġēoce ġefremman,
2675 ac se maga ġeonga     under his mǣġes scyld
2676 elne ġeēode     þā his āgen wæs
2677 glēdum forgrunden.     Þā ġēn gūðcyning
2678 mǣrða ġemunde,     mæġenstrenġo slōh
2679 hildebille     þæt hyt on heafolan stōd
2680 nīþe ġenȳded.     Næġling forbærst,
2681 ġeswāc æt sæċċe     sweord Bīowulfes
2682 gomol ond grǣġmǣl.     Him þæt ġifeðe ne wæs
2683 þæt him īrenna     ecge mihton
2684 helpan æt hilde;     wæs sīo hond tō strong
2685 se ðe mēċa ġehwane     mīne ġefrǣġe
2686 swenġe ofersōhte     þonne hē tō sæċċe bær
2687 wǣpen wundrum heard.     Næs him wihte ðē sēl.
2688 Þā wæs þēodsceaða     þriddan sīðe
2689 frēċne fȳrdraca     fǣhða ġemyndiġ;
2690 rǣsde on ðone rōfan     þā him rūm āġeald
2691 hāt ond heaðogrim;     heals ealne ymbefēng
2692 biteran bānum;     hē ġeblōdegod wearð
2693 sāwuldrīore,     swāt ȳðum wēoll.
2694 Ðā iċ æt þearfe ġefræġn     þēodcyninges
2695 andlongne eorl     ellen cȳðan
2696 cræft ond cēnðu     swā him ġecynde wæs.
2697 Ne hēdde hē þæs heafolan,     ac sīo hand ġebarn
2698 mōdiġes mannes     þǣr hē his mǣġes healp,
2699 þæt hē þone nīðgǣst     nioðor hwēne slōh
2700 secg on searwum,     þæt ðæt sweord ġedēaf
2701 fāh ond fǣted,     þæt ðæt fȳr ongon
2702 sweðrian syððan.     Þā ġēn sylf cyning
2703 ġewēold his ġewitte,     wællseaxe ġebrǣd
2704 biter ond beaduscearp     þæt hē on byrnan wæġ;
2705 forwrāt Wedra helm     wyrm on middan.
2706 Fēond ġefyldan     (ferh ellen wræc)
2707 ond hī hyne þā bēġen     ābroten hæfdon
2708 sibæðelingas.     Swylċ sceolde secg wesan
2709 þeġn æt ðearfe!     Þæt ðām þēodne wæs
2710 sīðast siġehwīla     sylfes dǣdum
2711 worlde ġeweorces.     Ðā sīo wund ongon
2712 þe him se eorðdraca     ǣr ġeworhte
2713 swelan ond swellan;     hē þæt sōna onfand
2714 þæt him on brēostum     bealonīðe wēoll
2715 attor on innan.     Ðā se æðeling gīong
2716 þæt hē bi wealle     wīshycgende
2717 ġesæt on sesse;     seah on enta ġeweorc
2718 hū ðā stānbogan     stapulum fæste
2719 ēċe eorðreċed     innan healde.
2720 Hyne þā mid handa     heorodrēoriġne
2721 þēoden mǣrne     þeġn unġemete till
2722 winedryhten his     wætere ġelafede
2723 hilde sædne     ond his helm onspēon.
2724 Bīowulf maþelode:     hē ofer benne spræc
2725 wunde wælblēate;     wisse hē ġearwe
2726 þæt hē dæġhwīla     ġedrogen hæfde
2727 eorðan wynne;     ðā wæs eall sceacen
2728 dōgorġerīmes,     dēað unġemete nēah:
2729 "Nū iċ suna mīnum     syllan wolde
2730 gūðġewǣdu     þǣr mē ġifeðe swā
2731 ǣniġ yrfeweard     æfter wurde
2732 līċe ġelenġe.     Iċ ðās lēode hēold
2733 fīftiġ wintra.     Næs se folccyning
2734 ymbesittendra     ǣniġ ðāra
2735 þe mec gūðwinum     grētan dorste
2736 eġesan ðēon.     Iċ on earde bād
2737 mǣlġesceafta,     hēold mīn tela,
2738 ne sōhte searonīðas     ne mē swōr fela
2739 āða on unriht.     Iċ ðæs ealles mæġ
2740 feorhbennum sēoc     ġefēan habban.
2741 For_ðām mē wītan ne ðearf     Waldend fīra
2742 morðorbealo māga     þonne mīn sceaceð
2743 līf of līċe.     Nū ðū lungre ġeong
2744 hord scēawian     under hārne stān,
2745 Wīġlāf lēofa,     nū se wyrm ligeð,
2746 swefeð sāre wund     since berēafod.
2747 Bīo nū on ofoste,     þæt iċ ǣrwelan,
2748 goldǣht onġite,     ġearo scēawiġe
2749 sweġle searoġimmas,     þæt iċ ðȳ sēft mæġe
2750 æfter māððumwelan     mīn ālǣtan
2751 līf ond lēodscipe     þone iċ longe hēold."
2752 Ðā iċ snūde ġefræġn     sunu Wīhstānes
2753 æfter wordcwydum     wundum dryhtne
2754 hȳran heaðosīocum,     hringnet beran
2755 brogdne beaduserċean     under beorges hrōf.
2756 Ġeseah ðā siġehrēðiġ     þā hē bi sesse ġēong
2757 magoþeġn_mōdiġ     māððumsiġla feala,
2758 gold glitinian     grunde ġetenġe,
2759 wundur on wealle,     ond þæs wyrmes denn
2760 ealdes ūhtflogan,     orcas stondan
2761 fyrnmanna fatu     feormendlēase,
2762 hyrstum behrorene.     Þǣr wæs helm moniġ
2763 eald ond ōmiġ,     earmbēaga fela
2764 searwum ġesǣled.     Sinc ēaðe mæġ
2765 gold on grunde     gumcynnes ġehwone
2766 oferhīgian,     hȳde se ðe wylle.
2767 Swylċe hē siomian ġeseah     seġn eallgylden
2768 hēah ofer horde     hondwundra mǣst
2769 ġelocen leoðocræftum,     of ðām lēoma stōd
2770 þæt hē þone grundwong     onġitan meahte
2771 wrǣtte ġiondwlītan.     Næs ðæs wyrmes þǣr
2772 onsȳn ǣniġ,     ac hyne ecg fornam.
2773 Ðā iċ on hlǣwe ġefræġn     hord rēafian
2774 eald enta ġeweorc     ānne mannan,
2775 him on bearm hladan     bunan ond discas
2776 sylfes dōme;     seġn ēac ġenom
2777 bēacna beorhtost.     Bill ǣr ġescōd
2778 (ecg wæs īren)     ealdhlāfordes
2779 þām ðāra māðma     mundbora wæs
2780 longe hwīle,     līġeġesan wæġ
2781 hātne for horde     hioroweallende
2782 middelnihtum,     oð_þæt hē morðre swealt.
2783 Ār wæs on ofoste,     eftsīðes ġeorn,
2784 frætwum ġefyrðred;     hyne fyrwet bræc
2785 hwæðer collenferð     cwicne ġemētte
2786 in ðām wongstede     Wedra þēoden
2787 ellensīocne     þǣr hē hine ǣr forlēt.
2788 Hē ðā mid þām māðmum     mǣrne þīoden,
2789 dryhten sīnne     drīoriġne fand
2790 ealdres æt ende;     hē hine eft ongon
2791 wæteres weorpan     oð_þæt wordes ord
2792 brēosthord þurhbræc.     *__*__* @
2793 gomel on ġiohðe     (gold scēawode):
2794 "Iċ ðāra frætwa     frēan ealles ðanc
2795 wuldurcyninge     wordum secge
2796 ēċum dryhtne     þe iċ hēr on starie,
2797 þæs ðe iċ mōste     mīnum lēodum
2798 ǣr swyltdæġe     swylċ ġestrȳnan.
2799 Nū iċ on māðma hord     mīne bebohte
2800 frōde feorhleġe,     fremmað ġēna
2801 lēoda þearfe;     ne mæġ iċ hēr lenġ wesan.
2802 Hātað heaðomǣre     hlǣw ġewyrċean
2803 beorhtne æfter bǣle     æt brimes nōsan;
2804 se scel tō ġemyndum     mīnum lēodum
2805 hēah hlifian     on Hronesnæsse,
2806 þæt hit sǣlīðend     syððan hātan
2807 Bīowulfes biorh     ðā ðe brentingas
2808 ofer flōda ġenipu     feorran drīfað."
2809 Dyde him of healse     hring gyldenne
2810 þīoden þrīsthȳdiġ,     þeġne ġesealde
2811 ġeongum gārwigan     goldfāhne helm,
2812 bēah ond byrnan,     hēt hyne brūcan well:
2813 "Þū eart endelāf     ūsses cynnes
2814 Wǣġmundinga.     Ealle wyrd forswēop
2815 mīne māgas     tō metodsceafte
2816 eorlas on elne;     iċ him æfter sceal."
2817 Þæt wæs þām gomelan     ġingæste word
2818 brēostġehyġdum     ǣr hē bǣl cure
2819 hāte heaðowylmas;     him of hreðre ġewāt
2820 sāwol sēċean     sōðfæstra dōm.
2821 Ðā wæs ġegongen     guman unfrōdum
2822 earfoðlīċe     þæt hē on eorðan ġeseah
2823 þone lēofestan     līfes æt ende
2824 blēate ġebǣran.     Bona swylċe læġ
2825 eġesliċ eorðdraca     ealdre berēafod,
2826 bealwe ġebǣded.     Bēahhordum lenġ
2827 wyrm wōhbogen     wealdan ne mōste,
2828 ac hine īrenna     ecga fornāmon
2829 hearde, heaðoscearde     homera lāfe,
2830 þæt se wīdfloga     wundum stille
2831 hrēas on hrūsan     hordærne nēah.
2832 Nalles æfter lyfte     lācende hwearf
2833 middelnihtum     māðmǣhta wlonc
2834 ansȳn ȳwde,     ac hē eorðan ġefēoll
2835 for ðæs hildfruman     hondġeweorce.
2836 Hūru þæt on lande     lȳt manna ðāh
2837 mæġenāgendra,     mīne ġefrǣġe,
2838 þēah ðe hē dǣda ġehwæs     dyrstiġ wǣre,
2839 þæt hē wið āttorsceaðan     oreðe ġerǣsde
2840 oððe hringsele     hondum styrede,
2841 ġif hē wæċċende     weard onfunde
2842 būan on beorge.     Bīowulfe wearð
2843 dryhtmāðma dǣl     dēaðe forgolden;
2844 hæfde ǣġhwæðer     ende ġefēred
2845 lǣnan līfes.     Næs ðā lang tō ðon
2846 þæt ðā hildlatan     holt ofġēfan,
2847 tȳdre trēowlogan     tȳne ætsomne,
2848 ðā ne dorston ǣr     dāreðum lācan
2849 on hyra mandryhtnes     miċlan þearfe,
2850 ac hȳ scamiende     scyldas bǣran
2851 gūðġewǣdu     þǣr se gomela læġ;
2852 wlitan on Wīlāf.     Hē ġewērgad sæt
2853 fēðecempa     frēan eaxlum nēah,
2854 wehte hyne wætre;     him wiht ne spēow.
2855 Ne meahte hē on eorðan,     ðēah hē ūðe wēl,
2856 on ðām frumgāre     feorh ġehealdan
2857 ne ðæs Wealdendes     wiht onċirran;
2858 wolde dōm Godes     dǣdum rǣdan
2859 gumena ġehwylċum     swā hē nū ġēn dēð.
2860 Þā wæs æt ðām ġeongan     grim ondswaru
2861 ēðbeġēte     þām ðe ǣr his elne forlēas.
2862 Wīġlāf maðelode     Wēohstānes sunu,
2863 secg sāriġferð     seah on unlēofe:
2864 "Þæt, lā, mæġ secgan     se ðe wyle sōð specan
2865 þæt se mondryhten     se ēow ðā māðmas ġeaf,
2866 ēoredġeatwe,     þe ġē þǣr on standað,
2867 þonne hē on ealubenċe     oft ġesealde
2868 healsittendum     helm ond byrnan,
2869 þēoden his þeġnum,     swylċe hē þrȳdlicost
2870 ōwer feor oððe nēah     findan meahte,
2871 þæt hē ġēnunga     gūðġewǣdu
2872 wrāðe forwurpe,     ðā hyne wīġ beġet.
2873 Nealles folccyning     fyrdġesteallum
2874 ġylpan þorfte;     hwæðre him God ūðe,
2875 sigora waldend,     þæt hē hyne sylfne ġewræc
2876 āna mid ecge,     þā him wæs elnes þearf.
2877 Iċ him līfwraðe     lȳtle meahte
2878 ætġifan æt gūðe,     ond ongan swā þēah
2879 ofer mīn ġemet     mǣġes helpan.
2880 Symle wæs þȳ sǣmra,     þonne iċ sweorde drep
2881 ferhðġenīðlan,     fȳr unswīðor
2882 wēoll of ġewitte.     Werġendra tō lȳt
2883 þrong ymbe þēoden,     þā hyne sīo þrāg becwōm.
2884 Nū sceal sincþego     ond swyrdġifu,
2885 eall ēðelwyn     ēowrum cynne,
2886 lufen ālicġean;     londrihtes mōt
2887 þǣre mǣġburge     monna ǣġhwylċ
2888 īdel hweorfan,     syððan æðelingas
2889 feorran ġefricġean     flēam ēowerne,
2890 dōmlēasan dǣd.     Dēað bið sella
2891 eorla ġehwylċum     þonne edwītlīf!"
2892 Heht ðā þæt heaðoweorc     tō hagan bīodan
2893 ūp ofer ecgclif     þǣr þæt eorlweorod
2894 morgenlongne dæġ     mōdgiōmor sæt
2895 bordhæbbende,     bēga on wēnum,
2896 endedogōres     ond eftcymes
2897 lēofes monnes.     Lȳt swīgode
2898 nīwra spella     se ðe næs ġerād,
2899 ac hē sōðlīċe     sæġde ofer ealle:
2900 "Nū is wilġeofa     Wedra lēoda
2901 dryhten Ġēata     dēaðbedde fæst;
2902 wunað wælreste     wyrmes dǣdum.
2903 Him onefn liġeð     ealdorġewinna
2904 sexbennum sēoc;     sweorde ne meahte
2905 on ðām āglǣċean     ǣniġe þinga
2906 wunde ġewyrċean.     Wīġlāf siteð
2907 ofer Bīowulfe     byre Wīhstānes,
2908 eorl ofer ōðrum     unlifiġendum;
2909 healdeð hiġemǣðum     hēafodwearde
2910 lēofes ond lāðes.     Nū ys lēodum wēn
2911 orleġhwīle     syððan underne
2912 Froncum ond Frȳsum     fyll cyninges
2913 wīde weorðeð.     Wæs sīo wrōht scepen
2914 heard wið Hūgas     syððan Hiġelāc cwōm
2915 faran flotherġe     on Frēsna land,
2916 þǣr hyne Hetware     hilde ġenǣġdon,
2917 elne ġeēodon     mid ofermæġene,
2918 þæt se byrnwiga     būgan sceolde.
2919 Fēoll on fēðan;     nalles frætwe ġeaf
2920 ealdor dugoðe.     Ūs wæs ā syððan
2921 Merewīoinges     milts unġyfeðe.
2922 Ne iċ tō Swēoðēode     sibbe oððe trēowe
2923 wihte ne wēne,     ac wæs wīde cūð
2924 þætte Ongenðīo     ealdre besnyðede
2925 Hæðcen Hrēþling     wið Hrefnawudu,
2926 þā for onmēdlan     ǣrest ġesōhton
2927 Ġēata lēode     Gūðscilfingas.
2928 Sōna him se frōda     fæder Ōhtheres
2929 eald ond eġesfull     ondslyht āġeaf,
2930 ābrēot brimwīsan,     brȳd āhredde
2931 gomela iōmēowlan     golde berofene
2932 Onelan mōdor     ond Ōhtheres,
2933 ond ðā folgode     feorhġenīðlan
2934 oð_ðæt hī oðēodon     earfoðlīċe
2935 in Hrefnesholt     hlāfordlēase.
2936 Besæt ðā sinherġe     sweorda lāfe,
2937 wundum wērġe;     wēan oft ġehēt
2938 earmre teohhe     ondlonge niht;
2939 cwæð hē on merġenne     mēċes ecgum
2940 ġētan wolde     sume on galgtrēowum
2941 fuglum tō gamene.     Frōfor eft ġelamp
2942 sāriġmōdum     somod ǣrdæġe,
2943 syððan hīe Hyġelāces     horn ond bȳman
2944 ġealdor onġēaton     þā se gōda cōm
2945 lēoda dugoðe     on lāst faran.
2946 Wæs sīo swātswaðu     Swēona ond Ġēata
2947 wælrǣs weora     wīde ġesȳne,
2948 hū ðā folc mid him     fǣhðe tōwehton.
2949 Ġewāt him ðā se gōda     mid his gædelingum
2950 frōd felageōmor     fæsten sēċean,
2951 eorl Ongenþīo     ufor onċirde.
2952 Hæfde Hiġelāces     hilde ġefrūnen
2953 wlonces wīġcræft;     wiðres ne truwode
2954 þæt hē sǣmannum     onsacan mihte,
2955 heaðolīðendum     hord forstandan
2956 bearn ond brȳde;     bēah eft þonan
2957 eald under eorðweall.     Þā wæs ǣht boden
2958 Swēona lēodum;     seġn Hiġelāces
2959 freoðowong þone     forð oferēodon
2960 syððan Hrēðlingas     tō hagan þrungon.
2961 Þǣr wearð Ongenðīow     ecgum sweorda
2962 blondenfexa     on bid wrecen,
2963 þæt se þēodcyning     ðafian sceolde
2964 Eafores ānne dōm.     Hyne yrringa
2965 Wulf Wonrēding     wǣpne ġerǣhte,
2966 þæt him for swenġe     swāt ǣdrum sprong
2967 forð under fexe.     Næs hē forht swā ðēh
2968 gomela Scilfing,     ac forġeald hraðe
2969 wyrsan wrixle     wælhlem þone,
2970 syððan ðēodcyning     þyder onċirde.
2971 Ne meahte se snella     sunu Wonrēdes
2972 ealdum ċeorle     ondslyht ġiofan,
2973 ac hē him on hēafde     helm ǣr ġescer,
2974 þæt hē blōde fāh     būgan sceolde.
2975 Fēoll on foldan;     næs hē fǣġe þā ġīt,
2976 ac hē hyne ġewyrpte,     þēah ðe him wund hrine.
2977 Lēt se hearda     Hiġelāces þeġn
2978 brādne mēċe,     þā his brōðor læġ,
2979 ealdsweord eotonisc     entiscne helm
2980 brecan ofer bordweal;     ðā ġebēah cyning
2981 folces hyrde     wæs in feorh dropen.
2982 Ðā wǣron moniġe     þe his mǣġ wriðon,
2983 ricone ārǣrdon     ðā him ġerȳmed wearð
2984 þæt hīe wælstōwe     wealdan mōston.
2985 Þenden rēafode     rinc ōðerne:
2986 nam on Ongenðīo     īrenbyrnan,
2987 heard swyrd hilted     ond his helm somod;
2988 hāres hyrste     Hiġelāce bær.
2989 Hē ðām frætwum fēng     ond him fæġre ġehēt
2990 lēana mid lēodum,     ond ġelǣste swā.
2991 Ġeald þone gūðrǣs     Ġēata dryhten,
2992 Hrēðles eafora     þā hē tō hām becōm
2993 Iofore ond Wulfe     mid ofermāðmum;
2994 sealde hiora ġehwæðrum     hund þūsenda
2995 landes ond locenra bēaga     (ne ðorfte him ðā lēan oðwītan
2996 mon on middanġearde)     syððan hīe ðā @ mǣrða ġeslōgon,
2997 ond ðā Iofore forġeaf     āngan dohtor
2998 hāmweorðunge     hyldo tō wedde.
2999 Þæt ys sīo fǣhðo     ond se fēondscipe,
3000 wælnīð wera,     ðæs ðe iċ wēn hafo,
3001 þe ūs sēċeað tō     Swēona lēode
3002 syððan hīe ġefricġeað     frēan ūserne
3003 ealdorlēasne     þone ðe ǣr ġehēold
3004 wið hettendum     hord ond rīċe
3005 æfter hæleða hryre     hwate Scilfingas,
3006 folcrēd fremede     oððe furður ġēn
3007 eorlscipe efnde.     Nū is ofost betost
3008 þæt wē þēodcyning     þǣr scēawian
3009 ond þone ġebringan     þe ūs bēagas ġeaf
3010 on ādfære.     Ne scel ānes hwæt
3011 meltan mid þām mōdigan,     ac þǣr is māðma hord,
3012 gold unrīme     grimme ġeċēapod,
3013 ond nū æt sīðestan     sylfes fēore
3014 bēagas ġebohte.     Þā sceall brond fretan,
3015 ǣled þeċċean,     nalles eorl wegan
3016 māððum tō ġemyndum     ne mæġð scȳne
3017 habban on healse     hringweorðunge,
3018 ac sceal ġeōmormōd,     golde berēafod
3019 oft nalles ǣne     elland tredan,
3020 nū se herewīsa     hleahtor āleġde
3021 gamen ond glēodrēam.     Forðon sceall gār wesan
3022 moniġ morgenċeald     mundum bewunden,
3023 hæfen on handa,     nalles hearpan swēġ
3024 wīġend weċċean,     ac se wonna hrefn
3025 fūs ofer fǣġum     fela reordian,
3026 earne secgan     hū him æt ǣte spēow
3027 þenden hē wið wulf     wæl rēafode."
3028 Swā se secg hwata     secggende wæs
3029 lāðra spella;     hē ne lēag fela
3030 wyrda ne worda.     Weorod eall ārās;
3031 ēodon unblīðe     under Earnanæs,
3032 wollentēare     wundur scēawian.
3033 Fundon ðā on sande     sāwullēasne
3034 hlimbed healdan     þone þe him hringas ġeaf
3035 ǣrran mǣlum;     þā wæs endedæġ
3036 gōdum ġegongen,     þæt se gūðcyning,
3037 Wedra þēoden,     wundordēaðe swealt.
3038 Ǣr hī þǣr ġesēgan     syllicran wiht,
3039 wyrm on wonge     wiðerræhtes þǣr
3040 lāðne licgean.     Wæs se lēġdraca
3041 grimliċ gryrefāh     glēdum beswǣled;
3042 se wæs fīftiġes     fōtġemearces
3043 lang on leġere.     Lyftwynne hēold
3044 nihtes hwīlum;     nyðer eft ġewāt
3045 dennes nīosian.     Wæs ðā dēaðe fæst;
3046 hæfde eorðscrafa     ende ġenyttod.
3047 Him biġ stōdan     bunan ond orcas;
3048 discas lāgon     ond dȳre swyrd
3049 ōmiġ, þurhetone,     swā hīe wið eorðan fæðm
3050 þūsend wintra     þǣr eardodon.
3051 Þonne wæs þæt yrfe     ēacencræftiġ
3052 iūmonna gold     galdre bewunden,
3053 þæt ðām hringsele     hrīnan ne mōste
3054 gumena ǣniġ     nefne god sylfa,
3055 sigora sōðcyning     sealde þām ðe hē wolde
3056 (he is manna ġehyld)     hord openian
3057 efne swā hwylcum manna     swā him ġemet ðūhte.
3058 Þā wæs ġesȳne     þæt se sīð ne ðāh
3059 þām ðe unrihte     inne ġehȳdde
3060 wrǣte under wealle.     Weard ǣr ofslōh
3061 fēara sumne;     þā sīo fǣhð ġewearð
3062 ġewrecen wrāðlīċe.     Wundur hwār þonne
3063 eorl ellenrōf     ende ġefēre
3064 līfġesceafta,     þonne lenġ ne mæġ
3065 mon mid his māgum     meduseld būan.
3066 Swā wæs Bīowulfe,     þā hē biorges weard
3067 sōhte searonīðas;     seolfa ne cūðe
3068 þurh hwæt his worulde ġedāl     weorðan sceolde.
3069 Swā hit oð dōmes dæġ     dīope benemdon
3070 þēodnas mǣre,     þā ðæt þǣr dydon,
3071 þæt se secg wǣre     synnum scildiġ,
3072 hergum ġeheaðerod,     hellbendum fæst,
3073 wommum ġewītnad,     se ðone wong strude,
3074 næs hē goldhwæte     ġearwor hæfde
3075 āgendes ēst     ǣr ġescēawod.
3076 Wīġlāf maðelode,     Wīhstānes sunu:
3077 "Oft sceall eorl moniġ     ānes willan
3078 wræc ādrēogan,     swā ūs ġeworden is.
3079 Ne meahton wē ġelǣran     lēofne þēoden,
3080 rīċes hyrde,     rǣd ǣniġne,
3081 þæt hē ne grētte     goldweard þone,
3082 lēte hyne licgean     þǣr hē longe wæs,
3083 wīcum wunian     oð woruldende;
3084 hēold_on hēahġesceap.     Hord ys ġescēawod,
3085 grimme ġegongen;     wæs þæt ġifeðe @ tō swīð
3086 þe ðone þēodcyning     þyder ontyhte.
3087 Iċ wæs þǣrinne     ond þæt eall ġeondseh,
3088 reċedes ġeatwa,     þā mē ġerȳmed wæs,
3089 nealles swǣslīċe     sīð ālȳfed
3090 inn under eorðweall.     Iċ on ofoste ġefēng
3091 miċle mid mundum     mæġenbyrðenne
3092 hordġestrēona,     hider ūt ætbær
3093 cyninge mīnum.     Cwico wæs þā ġēna,
3094 wīs ond ġewittiġ;     worn eall ġespræc
3095 gomol on ġehðo     ond ēowiċ grētan hēt,
3096 bæd þæt ġē ġeworhton     æfter wines dǣdum
3097 in bǣlstede     beorh þone hēan,
3098 miċelne ond mǣrne,     swā hē manna wæs
3099 wīġend weorðfullost     wīde ġeond eorðan,
3100 þenden hē burhwelan     brūcan mōste.
3101 Uton nū efstan     ōðre sīðe,
3102 sēon ond sēċean     searoġimma ġeþræc,
3103 wundur under wealle;     iċ ēow wīsiġe,
3104 þæt ġē ġenōge     nēon scēawiað
3105 bēagas ond brād gold.     Sīe sīo bǣr ġearo,
3106 ǣdre ġeæfned,     þonne wē ūt cymen,
3107 ond þonne ġeferian     frēan ūserne,
3108 lēofne mannan,     þǣr hē longe sceal
3109 on ðæs waldendes     wǣre ġeþolian."
3110 Hēt ðā ġebēodan     byre Wīhstānes,
3111 hæle hildedīor,     hæleða monegum,
3112 boldāgendra,     þæt hīe bǣlwudu
3113 feorran feredon,     folcāgende
3114 gōdum toġēnes:     "Nū sceal glēd fretan,
3115 weaxan wonna lēġ     wigena strenġel,
3116 þone ðe oft ġebād     īsernscūre,
3117 þonne strǣla storm     strenġum ġebǣded
3118 scōc ofer scildweall,     sceft nytte hēold,
3119 feðerġearwum fūs     flāne fullēode."
3120 Hūru se snotra     sunu Wīhstānes
3121 āċīġde of corðre     cyninges þeġnas
3122 syfone tōsomne,     þā sēlestan,
3123 ēode eahta sum     under inwithrōf
3124 hilderinca;     sum on handa bær
3125 ǣledlēoman,     se ðe on orde ġēong.
3126 Næs ðā on hlytme     hwā þæt hord strude,
3127 syððan orwearde     ǣniġne dǣl
3128 secgas ġesēgon     on sele wunian,
3129 lǣne licgan;     lȳt ǣniġ mearn
3130 þæt hī ofostlīċe     ūt ġeferedon
3131 dȳre māðmas.     Dracan ēc scufun
3132 wyrm ofer weallclif,     lēton wēġ niman,
3133 flōd fæðmian     frætwa hyrde.
3134 Þā wæs wunden_gold     on wǣn hladen,
3135 ǣġhwæs unrīm,     æþeling boren,
3136 hār hilderinc     tō Hronesnæsse.
3137 Him ðā ġeġiredan     Ġēata lēode
3138 ād on eorðan     unwācliċne
3139 helmum behongen     hildebordum,
3140 beorhtum byrnum     swā hē bēna wæs.
3141 Āleġdon ðā tōmiddes     mǣrne þēoden
3142 hæleð hīofende     hlāford_lēofne.
3143 Ongunnon þā on beorge     bǣlfȳra mǣst
3144 wīġend weċċan;     wudurēċ āstāh
3145 sweart ofer swioðole     swōgende lēġ
3146 wōpe bewunden     (windblond ġelæġ)
3147 oð_þæt hē ðā bānhūs     ġebrocen hæfde
3148 hāt on hreðre.     Higum unrōte
3149 mōdċeare mǣndon     mondryhtnes cwealm;
3150 swylċe ġiōmorġyd     Ġēatisc mēowle
3151 *__*__* @     bundenheorde
3152 song sorgċeariġ     swīðe ġeneahhe
3153 þæt hīo hyre hēofungdagas     hearde ondrēde
3154 wælfylla worn,     werudes eġesan,
3155 hȳnðo ond hæftnȳd.     Heofon rēċe swealg.
3156 Ġeworhton ðā     Wedra lēode
3157 hlēo on hōe,     se wæs hēah ond brād,
3158 wǣġlīðendum     wīde ġesȳne,
3159 ond betimbredon     on tȳn dagum
3160 beadurōfes bēcn,     bronda lāfe
3161 wealle beworhton     swā hyt weorðlicost
3162 foresnotre men     findan mihton.
3163 Hī on beorg dydon     bēg ond siġlu,
3164 eall swylċe hyrsta     swylċe on horde ǣr
3165 nīðhēdiġe men     ġenumen hæfdon.
3166 Forlēton eorla ġestrēon     eorðan healdan
3167 gold on grēote,     þǣr hit nū ġēn lifað
3168 eldum swā unnyt     swā hit ǣror wæs.
3169 Þā ymbe hlǣw riodan     hildedīore
3170 æþelinga bearn     ealra twelfe,
3171 woldon ċeare cwīðan     ond kyning mǣnan,
3172 wordġyd wrecan     ond ymb wer sprecan;
3173 eahtodan eorlscipe     ond his ellenweorc
3174 duguðum dēmdon,     swā hit ġedēfe bið
3175 þæt mon his winedryhten     wordum herġe,
3176 ferhðum frēoġe     þonne hē forð scile
3177 of līċhaman     lǣded weorðan.
3178 Swā begnornodon     Ġēata lēode
3179 hlāfordes hryre     heorðġenēatas,
3180 cwǣdon þæt hē wǣre     wyruldcyninga
3181 manna mildust     ond monðwǣrust,
3182 lēodum līðost     ond lofġeornost.
