1 HWÆT: WE GAR-DENA     IN GEARDAGUM
2 þeodcyninga     þrym gefrunon.
3 Hu ða æþelingas     ellen fremedon!
4 Oft Scyld Scefing     sceaþena þreatum
5 monegum mægþum     meodosetla ofteah,
6 egsode eorl,     syððan ærest wearð
7 feasceaft funden.     He þæs frofre gebad,
8 weox under wolcnum,     weorðmyndum þah,
9 oð_þæt him æghwylc     þara ymbsittendra
10 ofer hronrade     hyran scolde,
11 gomban gyldan.     Þæt wæs god cyning.
12 Ðæm eafera wæs     æfter cenned,
13 geong in geardum,     þone God sende
14 folce to frofre.     Fyrenðearfe ongeat.
15 Þæt hie ær drugon     aldorlease
16 lange hwile.     Him þæs Liffrea,
17 wuldres wealdend,     woroldare forgeaf.
18 Beowulf wæs breme,     blæd wide sprang,
19 Scyldes eafera     Scedelandum in.
20 Swa sceal geong guma     gode gewyrcean,
21 fromum feohgiftum     on fæder bearme,
22 þæt hine on ylde     eft gewunigen
23 wilgesiþas,     þonne wig cume,
24 leode gelæsten.     Lofdædum sceal
25 in mægþa gehwære     man geþeon.
26 Him ða Scyld gewat     to gescæphwile
27 felahror feran     on Frean wære.
28 Hi hyne þa ætbæron     to brimes faroðe,
29 swæse gesiþas.     Swa he selfa bæd
30 þenden wordum weold     wine Scyldinga.
31 Leof landfruma     lange ahte.
32 Þær æt hyðe stod     hringedstefna,
33 isig ⁊ utfus,     æþelinges fær.
34 Aledon þa     leofne þeoden,
35 beaga bryttan     on bearm scipes,
36 mærne be mæste.     Þær wæs madma fela
37 of feorwegum     frætwa gelæded.
38 Ne hyrde ic cymlicor     ceol gegyrwan
39 hildewæpnum     ⁊ heaðowædum,
40 billum ⁊ byrnum.     Him on bearme læg
41 madma mænigo;     þa him mid scoldon
42 on flodes æht     feor gewitan.
43 Nalæs hi hine læssan     lacum teodan,
44 þeodgestreonum,     þonne þa dydon,
45 þe hine æt frumsceafte     forð onsendon
46 ænne ofer yðe     umborwesende.
47 Þa gyt hie him asetton     segen gyldenne
48 heah ofer heafod,     leton holm beran
49 geafon on garsecg.     Him wæs geomor sefa,
50 murnende mod.     Men ne cunnon
51 secgan to soðe     selerædenne,
52 hæleð under heofenum,     hwa þæm hlæste onfeng.
53 ÐA wæs on burgum     Beowulf Scyldinga
54 leof leodcyning     longe þrage,
55 folcum gefræge.     Fæder ellor hwearf,
56 aldor of earde.     Oþ_þæt him eft onwoc
57 heah Healfdene,     heold þenden lifde,
58 gamol ⁊ guðreouw,     glæde Scyldingas.
59 Ðæm feower bearn     forðgerimed
60 in worold wocun:     weoroda ræswa,
61 Heorogar, ⁊ Hroðgar,     ⁊ Halga til.
62 Hyrde ic þæt ides     wæs æþelan cwen,
63 Heaðo-Scilfingas     healsgebedda.
64 Þa wæs Hroðgare     heresped gyfen,
65 wiges weorðmynd,     þæt him his winemagas
66 georne hyrdon,     oðð þæt seo geogoð geweox
67 magodriht micel.     Him on mod bearn
68 þæt healreced     hatan wolde,
69 medoærn micel     men gewyrcean,
70 þone yldo bearn     æfre gefrunon,
71 ⁊ þær on innan     eall gedælan
72 geongum ⁊ ealdum,     swylc him God sealde,
73 buton folcscare     ⁊ feorum gumena.
74 Ða ic wide gefrægn     weorc gebannan
75 manigre mægþe     geond þisne middangeard,
76 folcstede frætwan.     Him on fyrste gelomp,
77 ædre mid yldum,     þæt hit wearð ealgearo,
78 healærna mæst.     Scop him Heort naman,
79 se þe his wordes geweald     wide hæfde.
80 He beot ne aleh,     beagas dælde,
81 sinc æt symle.     Sele hlifade,
82 heah ⁊ horngeap.     Heaðowylma bad,
83 laðan liges.     Ne wæs hit lenge þa gen
84 þæt se secghete     aþum_swerian,
85 æfter wælniðe     wæcnan scolde.
86 Ða se ellengæst     earfoðlice
87 þrage geþolode,     se þe in þystrum bad,
88 þæt he dogora gehwam     dream gehyrde
89 hludne in healle.     Þær wæs hearpan sweg,
90 swutol sang scopes.     Sægde, se þe cuþe,
91 frumsceaft fira     feorran reccan,
92 cwæð þæt se Ælmihtiga     eorðan worhte,
93 wlitebeorhtne wang,     swa wæter bebugeð,
94 gesette sigehreþig     sunnan ⁊ monan,
95 leoman to leohte     landbuendum.
96 ⁊ gefrætwade     foldan sceatas,
97 leomum ⁊ leafum,     lif eac gesceop
98 cynna gehwylcum     þara ðe cwice hwyrfaþ.
99 Swa ða drihtguman     dreamum lifdon
100 eadiglice,     oð_ðæt an ongan
101 fyrene fremman,     feond on helle.
102 Wæs se grimma gæst     Grendel haten,
103 mære mearcstapa,     se þe moras heold,
104 fen ⁊ fæsten.     Fifelcynnes eard
105 wonsæli wer     weardode hwile,
106 siþðan him Scyppend     forscrifen hæfde
107 in Caines cynne.     Þone cwealm gewræc,
108 ece Drihten,     þæs þe he Abel slog.
109 Ne gefeah he þære fæhðe,     ac He hine feor forwræc,
110 Metod for þy mane     mancynne fram.
111 Þanon untydras     ealle onwocon,
112 eotenas ⁊ ylfe     ⁊ orcneas,
113 swylce gigantas,     þa wið Gode wunnon
114 lange þrage.     He him ðæs lean forgeald!
115 Gewat ða neosian,     syþðan niht becom,
116 hean huses,     hu hit Hring-Dene
117 æfter beorþege     gebun hæfdon.
118 Fand þa ðær inne     æþelinga gedriht
119 swefan æfter symble.     Sorge ne cuðon,
120 wonsceaft wera.     Wiht unhælo,
121 grim ⁊ grædig,     gearo sona wæs,
122 reoc ⁊ reþe,     ⁊ on ræste genam
123 þritig þegna.     Þanon eft gewat
124 huðe hremig     to ham faran,
125 mid þære wælfylle     wica neosan.
126 Ða wæs on uhtan     mid ærdæge
127 Grendles guðcræft     gumum undyrne.
128 Þa wæs æfter wiste     wop up ahafen,
129 micel morgensweg.     Mære þeoden
130 æþeling ærgod,     unbliðe sæt,
131 þolode ðryðswyð,     þegnsorge dreah,
132 syðþan hie þæs laðan     last sceawedon,
133 wergan gastes.     Wæs þæt gewin to strang,
134 lað ⁊ longsum.     Næs hit lengra fyrst,
135 ac ymb ane niht     eft gefremede
136 morðbeala mare,     ⁊ no mearn fore
137 fæhðe ⁊ fyrene.     Wæs to fæst on þam.
138 Þa wæs eaðfynde     þe him elles hwær
139 gerumlicor     ræste sohte,
140 bed æfter burum,     ða him gebeacnod wæs,
141 gesægd soðlice     sweotolan tacne
142 healðegnes hete.     Heold hyne syðþan
143 fyr ⁊ fæstor,     se þæm feonde ætwand.
144 Swa rixode     ⁊ wið rihte wan,
145 ana wið eallum,     oð_þæt idel stod
146 husa selest.     Wæs seo hwil micel,
147 twelf wintra tid,     torn geþolode,
148 wine, scyldenda,     weana gehwelcne,
149 sidra sorga.     Forðam sona wearð
150 ylda bearnum     undyrne, cuð,
151 gyddum geomore,     þætte Grendel wan
152 hwile wið Hroþgar,     heteniðas wæg,
153 fyrene ⁊ fæhðe     fela missera,
154 singale sæce.     Sibbe ne wolde
155 wið manna hwone     mægenes Deniga
156 feorhbealo feorran,     fea þingian.
157 Ne þær nænig witena     wenan þorfte
158 beorhtre bote     to banan folmum.
159 Atol æglæca     ehtende wæs,
160 deorc deaþscua,     duguþe ⁊ geogoþe,
161 seomade ⁊ syrede,     sinnihte heold
162 mistige moras.     Men ne cunnon
163 hwyder helrunan     hwyrftum scriþað.
164 Swa fela fyrena     feond mancynnes,
165 atol angengea,     oft gefremede,
166 heardra hynða.     Heorot eardode,
167 sincfage sel     sweartum nihtum.
168 No he þone gifstol     gretan moste
169 maþðum for Metode,     ne his myne wisse.
170 Þæt wæs wræc micel     wine Scyldinga,
171 modes brecða.     Monig oft gesæt
172 rice to rune;     ræd eahtedon,
173 hwæt swiðferhðum     selest wære
174 wið færgryrum     to gefremmanne.
175 Hwilum hie geheton     æt hrærgtrafum
176 wigweorþunga,     wordum bædon
177 þæt him gastbona     geoce gefremede
178 wið þeodþreaum.     Swylc wæs þeaw hyra,
179 hæþenra hyht.     Helle gemundon
180 in modsefan,     Metod hie ne cuþon,
181 dæda Demend,     ne wiston hie Drihten God.
182 Ne hie huru heofena Helm     herian ne cuþon,
183 wuldres Waldend.     Wa bið þæm ðe sceal
184 þurh sliðne nið     sawle bescufan
185 in fyres fæþm,     frofre ne wenan,
186 wihte gewendan.     Wel bið þæm þe mot
187 æfter deaðdæge     Drihten secean
188 ⁊ to fæder fæþmum     freoðo wilnian.
189 Swa ða mælceare     maga Healfdenes
190 singala seað.     Ne mihte snotor hæleð
191 wean onwendan.     Wæs þæt gewin to swyð,
192 laþ ⁊ longsum,     þe on ða leode becom,
193 nydwracu niþgrim,     nihtbealwa mæst.
194 Þæt fram ham gefrægn     Higelaces þegn,
195 god mid Geatum,     Grendles dæda.
196 Se wæs moncynnes     mægenes strengest
197 on þæm dæge     þysses lifes,
198 æþele ⁊ eacen.     Het him yðlidan
199 godne gegyrwan.     Cwæð, he guðcyning
200 ofer swanrade     secean wolde,
201 mærne þeoden,     þa him wæs manna þearf.
202 Ðone siðfæt him     snotere ceorlas
203 lythwon logon.     Þeah he him leof wære,
204 hwetton higerofne.     Hæl sceawedon.
205 Hæfde, se goda     Geata leoda,
206 cempan gecorone,     þara þe he cenoste
207 findan mihte.     Fiftyna sum
208 sundwudu sohte,     secg wisade,
209 lagucræftig mon     landgemyrcu.
210 Fyrst forð gewat.     Flota wæs on yðum,
211 bat under beorge.     Beornas gearwe
212 on stefn stigon.     Streamas wundon,
213 sund wið sande.     Secgas bæron
214 on bearm nacan     beorhte frætwe,
215 guðsearo geatolic.     Guman ut scufon,
216 weras on wilsið     wudu bundenne.
217 Gewat þa ofer wægholm,     winde gefysed,
218 flota famiheals     fugle gelicost,
219 oð_þæt ymb antid     oþres dogores
220 wundenstefna     gewaden hæfde,
221 þæt ða liðende     land gesawon,
222 brimclifu blican,     beorgas steape,
223 side sænæssas.     Þa wæs sund liden,
224 eoletes æt ende.     Þanon up hraðe
225 Wedera leode     on wang stigon,
226 sæwudu sældon.     Syrcan hrysedon,
227 guðgewædo.     Gode þancedon
228 þæs þe him yþlade     eaðe wurdon.
229 Þa of wealle geseah     weard Scildinga,
230 se þe holmclifu     healdan scolde,
231 beran ofer bolcan     beorhte randas,
232 fyrdsearu fuslicu.     Hine fyrwyt bræc
233 modgehygdum     hwæt þa men wæron.
234 Gewat him þa to waroðe     wicge ridan,
235 þegn Hroðgares,     þrymmum cwehte
236 mægenwudu mundum,     meþelwordum frægn.
237 "Hwæt syndon ge     searohæbbendra,
238 byrnum werede,     þe þus brontne ceol
239 ofer lagustræte     lædan cwomon,
240 hider ofer holmas?"     He on handscole wæs
241 endesæta,     ægwearde heold;
242 þe on land Dena     laðra nænig
243 mid scipherge     sceðþan ne meahte.
244 "No her cuðlicor     cuman ongunnon
245 lindhæbbende,     ne ge leafnesword
246 guðfremmendra     gearwe ne wisson,
247 maga gemedu.     Næfre ic maran geseah
248 eorla ofer eorþan     ðonne is eower sum,
249 secg on searwum.     Nis þæt seldguma,
250 wæpnum geweorðad.     Næfre him his wlite leoge,
251 ænlic ansyn.     Nu ic eower sceal
252 frumcyn witan,     ær ge fyr heonan
253 leassceaweras     on land Dena
254 furþur feran.     Nu ge feorbuend,
255 mereliðende     mine gehyrað
256 anfealdne geþoht:     ofost is selest
257 to gecyðanne.     Hwanan eowre cyme syndon?"
258 Him se yldesta     andswarode,
259 werodes wisa,     wordhord onleac:
260 "We synt gumcynnes     Geata leode
261 ⁊ Higelaces     heorðgeneatas.
262 Wæs min fæder     folcum gecyþed,
263 æþele ordfruma,     Ecgþeow haten.
264 Gebad wintra worn,     ær he on weg hwurfe,
265 gamol of geardum.     Hine gearwe geman,
266 witena welhwylc,     wide geond eorþan.
267 We þurh holdne hige     hlaford þinne,
268 sunu Healfdenes,     secean cwomon,
269 leodgebyrgean.     Wes þu us larena god.
270 Habbað we to þæm mæran     micel ærende,
271 Deniga frean.     Ne sceal þær dyrne sum
272 wesan þæs, ic wene.     Þu wast, gif hit is
273 swa we soþlice     secgan hyrdon,
274 þæt mid Scyldingum     sceaðona ic nat hwylc,
275 deogol dædhata,     deorcum nihtum,
276 eaweð þurh egsan     uncuðne nið,
277 hynðu ⁊ hrafyl.     Ic þæs Hroðgar mæg,
278 þurh rumne sefan,     ræd gelæran,
279 hu he, frod ⁊ god,     feond oferswyðeþ—
280 gyf him edwendan     æfre scolde,
281 bealuwa bisigu,     bot eft cuman.
282 ⁊ þa cearwylmas     colran wurðaþ,
283 oððe a syþðan     earfoðþrage,
284 þreanyd þolað,     þenden þær wunað
285 on heahstede     husa selest."
286 Weard maþelode,     ðær on wicge sæt,
287 ombeht unforht:     "Æghwæþres sceal
288 scearp scyldwiga     gescad witan
289 worda ⁊ worca,     se þe wel þenceð.
290 Ic þæt gehyre,     þæt þis is hold weorod
291 frean Scyldinga.     Gewitaþ forð beran
292 wæpen ⁊ gewædu.     Ic eow wisige.
293 Swylce ic maguþegnas     mine hate
294 wið feonda gehwone     flotan eowerne,
295 niwtyrwydne     nacan on sande,
296 arum healdan,     oþ_ðæt eft byreð
297 ofer lagustreamas     leofne mannan,
298 wudu wundenhals     to Wedermearce.
299 Godfremmendra     swylcum gifeþe bið
300 þæt þone hilderæs     hal gedigeð."
301 Gewiton him þa feran.     Flota stille bad,
302 seomode on sole,     sidfæþmed scip,
303 on ancre fæst.     Eoforlic scionon
304 ofer hleorberan,     gehroden golde;
305 fah ⁊ fyrheard     ferhwearde heold.
306 Guþmod grummon,     guman onetton,
307 sigon ætsomne,     oþ_þæt hy æltimbred,
308 geatolic ⁊ goldfah,     ongyton mihton.
309 Þæt wæs foremærost     foldbuendum
310 receda under roderum.     On þæm se rica bad.
311 Lixte se leoma     ofer landa fela.
312 Him þa hildedeor     of modigra
313 torht getæhte,     þæt hie him to mihton
314 gegnum gangan.     Guðbeorna sum
315 wicg gewende,     word æfter cwæð.
316 "Mæl is me to feran.     Fæder alwalda
317 mid arstafum     eowic gehealde,
318 siða gesunde.     Ic to sæ wille,
319 wið wrað werod     wearde healdan."
320 Stræt wæs stanfah,     stig wisode
321 gumum ætgædere.     Guðbyrne scan
322 heard, hondlocen,     hringiren scir
323 song in searwum,     þa hie to sele furðum
324 in hyra gryregeatwum     gangan cwomon.
325 Setton sæmeþe     side scyldas,
326 rondas regnhearde     wið þæs recedes weal,
327 bugon þa to bence.     Byrnan hringdon,
328 guðsearo gumena.     Garas stodon
329 sæmanna searo,     samod ætgædere,
330 æscholt ufan græg.     Wæs se irenþreat
331 wæpnum gewurþad.     Þa ðær wlonc hæleð
332 oretmecgas     æfter hæleþum frægn:
333 "Hwanon ferigeað ge     fætte scyldas
334 græge syrcan     ⁊ grimhelmas,
335 heresceafta heap?     Ic eom Hroðgares
336 ar ⁊ ombiht.     Ne seah ic elþeodige
337 þus manige men     modiglicran.
338 Wen' ic þæt ge for wlenco,     nalles for wræcsiðum,
339 ac for higeþrymmum     Hroðgar sohton."
340 Him þa ellenrof     andswarode,
341 wlanc Wedera leod,     word æfter spræc,
342 heard under helme.     "We synt Higelaces
343 beodgeneatas.     Beowulf is min nama.
344 Wille ic asecgan     sunu Healfdenes,
345 mærum þeodne,     min ærende,
346 aldre þinum,     gif he us geunnan wile
347 þæt we hine swa godne     gretan moton."
348 Wulfgar maþelode.     Þæt wæs Wendla leod,
349 wæs his modsefa     manegum gecyðed,
350 wig ⁊ wisdom:     "Ic þæs wine Deniga,
351 frean Scildinga,     frinan wille,
352 beaga bryttan,     swa þu bena eart,
353 þeoden mærne     ymb þinne sið,
354 ⁊ þe þa andsware     ædre gecyðan
355 ðe me se goda     agifan þenceð."
356 Hwearf þa hrædlice     þær Hroðgar sæt,
357 eald ⁊ unhar,     mid his eorla gedriht.
358 Eode ellenrof     þæt he for eaxlum gestod
359 Deniga frean.     Cuþe he duguðe þeaw.
360 Wulfgar maðelode     to his winedrihtne:
361 "Her syndon geferede,     feorran cumene,
362 ofer geofenes begang     Geata leode.
363 Þone yldestan     oretmecgas
364 Beowulf nemnað.     Hy benan synt,
365 þæt hie, þeoden min,     wið þe moton
366 wordum wrixlan.     No ðu him wearne geteoh
367 ðinra gegncwida,     glædman Hroðgar.
368 Hy on wiggetawum     wyrðe þinceað
369 eorla geæhtlan.     Huru se aldor deah,
370 se þæm heaðorincum     hider wisade."
371 Hroðgar maþelode,     helm Scyldinga:
372 "Ic hine cuðe     cnihtwesende.
373 Wæs his ealdfæder     Ecgþeo haten.
374 Ðæm to ham forgeaf     Hreþel Geata,
375 angan dohtor.     Is his eaforan nu
376 heard her cumen,     sohte holdne wine.
377 Ðonne sægdon þæt,     sæliþende,
378 þa ðe gifsceattas     Geata fyredon
379 þyder to þance,     þæt he þritiges
380 manna mægencræft     on his mundgripe
381 heaþorof hæbbe.     Hine halig God
382 for arstafum     us onsende,
383 to West-Denum,     þæs ic wen hæbbe,
384 wið Grendles gryre.     Ic þæm godan sceal
385 for his modþræce     madmas beodan.
386 Beo ðu on ofeste,     hat in gan
387 seon sibbegedriht     samod ætgædere.
388 Gesaga him eac wordum     þæt hie sint wilcuman
389 Deniga leodum."     @ @ @ @ @ @ Word inne abead:
390 "Eow het secgan,     sigedrihten min,
391 aldor East-Dena,     þæt he eower æþelu can,
392 ⁊ ge him syndon     ofer sæwylmas
393 heardhicgende     hider wilcuman.
394 Nu ge moton gangan     in eowrum guðgeatawum,
395 under heregriman,     Hroðgar geseon.
396 Lætað hildebord     her onbidan,
397 wuduwælsceaftas,     worda geþinges."
398 Aras þa se rica,     ymb hine rinc manig,
399 þryðlic þegna heap.     Sume þær bidon,
400 heaðoreaf heoldon,     swa him se hearda bebead.
401 Snyredon ætsomne,     þa secg wisode
402 under Heorotes hrof,    @ @
403 heard under helme,     þæt he on heoðe gestod.
404 Beowulf maðelode.     On him byrne scan,
405 searonet seowed     smiþes orþancum:
406 "Wæs þu, Hroðgar, hal.     Ic eom Higelaces
407 mæg ⁊ magoðegn.     Hæbbe ic mærða fela
408 ongunnen on geogoþe.     Me wearð Grendles þing
409 on minre eþeltyrf     undyrne cuð.
410 Secgað sæliðend     þæt þæs sele stande,
411 reced selesta     rinca gehwylcum,
412 idel ⁊ unnyt,     siððan æfenleoht
413 under heofenes hador     beholen weorþeð.
414 Þa me þæt gelærdon,     leode mine,
415 þa selestan,     snotere ceorlas,
416 þeoden Hroðgar,     þæt ic þe sohte,
417 for_þan hie mægenes cræft     mine cuþon;
418 selfe ofersawon,     ða ic of searwum cwom,
419 fah from feondum,     þær ic fife geband,
420 yðde eotena cyn,     ⁊ on yðum slog
421 niceras nihtes,     nearoþearfe dreah,
422 wræc Wedera nið.     Wean ahsodon,
423 forgrand gramum.     ⁊ nu wið Grendel sceal,
424 wið þam aglæcan     ana gehegan
425 ðing wið þyrse.     Ic þe nu ða,
426 brego Beorht-Dena     biddan wille,
427 eodor Scyldinga,     anre bene,
428 þæt ðu me ne forwyrne,     wigendra hleo,
429 freowine folca,     nu ic þus feorran com:
430 þæt ic mote ana,     na minra eorla gedryht
431 ⁊ þes hearda heap,     Heorot fælsian.
432 Hæbbe ic eac geahsod     þæt se æglæca
433 for his wonhydum     wæpna ne recceð.
434 Ic þæt þonne forhicge,     swa me Higelac sie,
435 min mondrihten,     modes bliðe,
436 þæt ic sweord bere     oþðe sidne scyld,
437 geolorand to guþe.     Ac ic mid grape sceal
438 fon wið feonde     ⁊ ymb feorh sacan,
439 lað wið laþum.     Ðær gelyfan sceal
440 Dryhtnes dome,     se þe hine deað nimeð.
441 Wen' ic þæt he wille,     gif he wealdan mot
442 in þæm guðsele,     Geotena leode
443 etan unforhte,     swa he oft dyde
444 mægenhreð_manna.     Na þu minne þearft
445 hafalan hydan,     ac he me habban wile
446 deore fahne,     gif mec deað nimeð.
447 Byreð blodig wæl,     byrgean þenceð,
448 eteð angenga     unmurnlice,
449 mearcað morhopu.     No ðu ymb mines ne þearft
450 lices feorme     leng sorgian.
451 Onsend Higelace,     gif mec hild nime,
452 beaduscruda betst     þæt mine breost wereð,
453 hrægla selest.     Þæt is Hrædlan laf
454 Welandes geweorc.     Gæð a wyrd swa hio scel.
455 Hroðgar maþelode,     helm Scyldinga:
456 "Fere fyhtum, þu,     wine min Beowulf,
457 ⁊ for arstafum,     usic sohtest.
458 Gesloh þin fæder     fæhðe mæste.
459 Wearþ he Heaþolafe     to handbonan
460 mid Wilfingum.     Ða hine wigara cyn
461 for herebrogan     habban ne mihte.
462 Þanon he gesohte     Suð-Dena folc
463 ofer yða gewealc     Ar-Scyldinga.
464 Ða ic furþum weold     folce Deninga
465 ⁊ on geogoðe heold     gimmerice,
466 hordburh hæleþa.     Ða wæs Heregar dead,
467 min yldra mæg     unlifigende,
468 bearn Healfdenes.     Se wæs betera ðonne ic.
469 Siððan þa fæhðe     feo þingode.
470 Sende ic Wylfingum     ofer wæteres hrycg
471 ealde madmas.     He me aþas swor.
472 Sorh is me to secganne     on sefan minum,
473 gumena ængum,     hwæt me Grendel hafað
474 hynðo on Heorote     mid his heteþancum,
475 færniða gefremed.     Is min fletwerod,
476 wigheap gewanod.     Hie wyrd forsweop
477 on Grendles gryre.     God eaþe mæg
478 þone dolsceaðan     dæda getwæfan.
479 Ful oft gebeotedon,     beore druncne,
480 ofer ealowæge     oretmecgas,
481 þæt hie in beorsele     bidan woldon
482 Grendles guþe     mid gryrum ecga.
483 Ðonne wæs þeos medoheal     on morgentid
484 drihtsele dreorfah,     þonne dæg lixte,
485 eal bencþelu     blode bestymed,
486 heall heorudreore.     Ahte ic holdra þy læs,
487 deorre duguðe,     þe þa deað fornam.
488 Site nu to symle     ⁊ onsæl meoto,
489 sigehreð secgum,     swa þin sefa hwette."
490 Þa wæs Geatmæcgum     geador ætsomne
491 on beorsele     benc gerymed.
492 Þær swiðferhþe     sittan eodon,
493 þryðum dealle.     Þegn nytte beheold,
494 se þe on handa bær     hroden ealowæge,
495 scencte scir wered.     Scop hwilum sang
496 hador on Heorote.     Þær wæs hæleða dream,
497 duguð unlytel     Dena ⁊ Wedera.
498 HVNferð maþelode,     Ecglafes bearn,
499 þe æt fotum sæt     frean Scyldinga.
500 Onband beadurune.     Wæs him Beowulfes sið,
501 modges merefaran,     micel æfþunca,
502 forþon þe he ne uþe     þæt ænig oðer man
503 æfre mærða þon ma     middangeardes
504 gehedde under heofenum     þonne he sylfa:
505 "Eart þu se Beowulf,     se þe wið Brecan wunne
506 on sidne sæ,     ymb sund flite,
507 ðær git for wlence     wada cunnedon
508 ⁊ for dolgilpe     on deop wæter
509 aldrum neþdon?     Ne inc ænig mon,
510 ne leof ne lað,     belean mihte
511 sorhfullne sið,     þa git on sund reon.
512 Þær git eagorstream     earmum þehton,
513 mæton merestræta,     mundum brugdon,
514 glidon ofer garsecg.     Geofon yþum weol
515 in wintrys wylm.     Git on wæteres æht
516 seofon niht swuncon.     He þe æt sunde oferflat,
517 hæfde mare mægen.     Þa hine on morgentid
518 on Heaþo-Ræmes.     holm up ætbær,
519 Ðonon he gesohte     swæsne .eðel.,
520 leof his leodum,     lond Brondinga,
521 freoðoburh fægere,     þær he folc ahte,
522 burh ⁊ beagas.     Beot eal wið þe
523 sunu Beanstanes     soðe gelæste.
524 Ðonne wene ic to þe     wyrsan geþingea,
525 ðeah þu heaðoræsa     gehwær dohte,
526 grimre guðe,     gif þu Grendles dearst
527 nihtlongne fyrst     nean bidan."
528 Beowulf maþelode,     bearn Ecgþeowes:
529 "Hwæt, þu worn fela,     wine min Hunferð,
530 beore druncen,     ymb Brecan spræce,
531 sægdest from his siðe.     Soð ic talige
532 þæt ic merestrengo     maran ahte,
533 earfeþo on yþum,     ðonne ænig oþer man.
534 Wit þæt gecwædon,     cnihtwesende
535 ⁊ gebeotedon,     wæron begen þa git
536 on geogoðfeore,     þæt wit on garsecg ut
537 aldrum neðdon,     ⁊ þæt geæfndon swa.
538 Hæfdon swurd nacod,     þa wit on sund reon,
539 heard on handa.     Wit unc wið hronfixas
540 werian þohton.     No he wiht fram me
541 flodyþum feor     fleotan meahte,
542 hraþor on holme,     no ic fram him wolde.
543 Ða wit ætsomne     on sæ wæron
544 fif nihta fyrst,     oþ_þæt unc flod todraf,
545 wado weallende,     wedera cealdost,
546 nipende niht,     ⁊ norþanwind,
547 heaðogrim ondhwearf.     Hreo wæron yþa!
548 Wæs merefixa     mod onhrered:
549 þær me wið laðum     licsyrce min
550 heard hondlocen,     helpe gefremede,
551 beadohrægl broden     on breostum læg,
552 golde gegyrwed.     Me to grunde teah,
553 fah feondscaða,     fæste hæfde,
554 grim on grape.     Hwæþre me gyfeþe wearð
555 þæt ic aglæcan     orde geræhte,
556 hildebille.     Heaþoræs fornam
557 mihtig meredeor     þurh mine hand."
558 "Swa mec gelome     laðgeteonan
559 þreatedon þearle.     Ic him þenode
560 deoran sweorde,     swa hit gedefe wæs.
561 Næs hie ðære fylle     gefean hæfdon,
562 manfordædlan,     þæt hie me þegon,
563 symbel ymbsæton     sægrunde neah.
564 Ac on mergenne,     mecum wunde,
565 be yðlafe     uppe lægon,
566 sweordum aswefede,     þæt syðþan na
567 ymb brontne ford     brimliðende
568 lade ne letton.     Leoht eastan com,
569 beorht beacen Godes,     brimu swaþredon,
570 þæt ic sænæssas     geseon mihte,
571 windige weallas.     Wyrd oft nereð
572 unfægne eorl,     þonne his ellen deah.
573 Hwæþere me gesælde     þæt ic mid sweorde ofsloh
574 niceras nigene.     No ic on niht gefrægn
575 under heofones hwealf     heardran feohtan,
576 ne on egstreamum     earmran mannon.
577 Hwaþere ic fara feng     feore gedigde,
578 siþes werig.     Ða mec sæ oþbær,
579 flod æfter faroðe,     on Finna land,
580 wadu weallendu.     No ic wiht fram þe
581 swylcra searoniða     secgan hyrde,
582 billa brogan.     Breca næfre git
583 æt heaðolace,     ne gehwæþer incer,
584 swa deorlice     dæd gefremede
585 fagum sweordum.     No ic þæs @ gylpe,
586 þeah ðu þinum broðrum     to banan wurde,
587 heafodmægum.     Þæs þu in helle scealt
588 werhðo dreogan,     þeah þin wit duge.
589 Secge ic þe to soðe,     sunu Ecglafes,
590 þæt næfre Gredel swa fela     gryra gefremede,
591 atol æglæca     ealdre þinum,
592 hynðo on Heorote,     gif þin hige wære,
593 sefa swa searogrim     swa þu self talast.
594 Ac he hafað onfunden     þæt he þa fæhðe ne þearf,
595 atole ecgþræce     eower leode
596 swiðe onsittan     Sige-Scyldinga.
597 Nymeð nydbade,     nænegum arað
598 leode Deniga,     ac he lust wigeð,
599 swefeð ond sendeþ,     secce ne weneþ
600 to Gar-Denum.     Ac ic him Geata sceal
601 eafoð ⁊ ellen     ungeara nu
602 guþe gebeodan.     Gæþ eft, se þe mot,
603 to medo modig,     siþþan morgenleoht
604 ofer ylda bearn     oþres dogores,
605 sunne sweglwered     suþan scineð."
606 Þa wæs on salum     sinces brytta,
607 gamolfeax ⁊ guðrof.     Geoce gelyfde,
608 brego Beorht-Dena,     gehyrde on Beowulfe,
609 folces hyrde,     fæstrædne geþoht.
610 Ðær wæs hæleþa hleahtor,     hlyn swynsode,
611 word wæron wynsume.     Eode Wealhþeow forð,
612 cwen Hroðgares,     cynna gemyndig,
613 grette goldhroden     guman on healle.
614 ⁊ þa freolic wif     ful gesealde
615 ærest East-Dena     eþelwearde,
616 bæd hine bliðne     æt þære beorþege,
617 leodum leofne.     He on lust geþeah
618 symbel ⁊ seleful,     sigerof kyning.
619 Ymbeode þa,     ides Helminga,
620 duguþe ⁊ geogoþe     dæl æghwylcne,
621 sincfato sealde,     oþ_þæt sæl alamp
622 þæt hio Beowulfe,     beaghroden cwen,
623 mode geþungen,     medoful ætbær.
624 Grette Geata leod,     Gode þancode
625 wisfæst wordum,     þæs ðe hire se willa gelamp,
626 þæt heo on ænigne     eorl gelyfde
627 fyrena frofre.     He þæt ful geþeah,
628 wælreow wiga     æt Wealhþeon
629 ⁊ þa gyddode,     guþe gefysed.
630 Beowulf maþelode,     bearn Ecgþeowes:
631 "Ic þæt hogode,     þa ic on holm gestah,
632 sæbat gesæt     mid minra secga gedriht,
633 þæt ic anunga     eowra leoda
634 willan geworhte,     oþðe on wæl crunge,
635 feondgrapum fæst.     Ic gefremman sceal
636 eorlic ellen,     oþðe endedæg
637 on þisse meoduhealle     minne gebidan."
638 Ðam wife þa word     wel licodon,
639 gilpcwide Geates.     Eode goldhroden,
640 freolicu folccwen,     to hire frean sittan.
641 Þa wæs eft, swa ær     inne on healle,
642 þryðword sprecen,     ðeod on sælum,
643 sigefolca sweg,     oþ_þæt semninga
644 sunu Healfdenes     secean wolde
645 æfenræste.     Wiste þæm ahlæcan
646 to þæm heahsele     hilde geþinged,
647 siððan hie sunnan leoht     geseon @ meahton,
648 oþ_ðe_nipende     niht ofer ealle,
649 scaduhelma gesceapu     scriðan cwoman,
650 wan under wolcnum.     Werod eall aras.
651 Grette þa guma     guman oþerne,
652 Hroðgar Beowulf,     ⁊ him hæl abead,
653 winærnes geweald,     ⁊ þæt word acwæð:
654 "Næfre ic ænegum men     ær alyfde,
655 siþðan ic hond ⁊ rond     hebban mihte,
656 ðryþærn Dena,     buton þe nu ða.
657 Hafa nu ⁊ geheald     husa selest,
658 gemyne mærþo,     mægenellen cyð,
659 waca wið wraþum.     Ne bið þe wilna gad
660 gif þu þæt ellenweorc     aldre gedigest."
661 ÐA him Hroþgar gewat     mid his hæleþa gedryht,
662 eodur Scyldinga     ut of healle.
663 Wolde wigfruma     Wealhþeo secan,
664 cwen to gebeddan.     Hæfde Kyningwuldor
665 Grendle togeanes,     swa guman gefrungon,
666 seleweard aseted.     Sundornytte beheold
667 ymb aldor Dena,     eotonweard abead.
668 Huru Geata leod     georne truwode
669 modgan mægnes,     Metodes hyldo.
670 Ða he him of dyde     isernbyrnan,
671 helm of hafelan,     sealde his hyrsted sweord,
672 irena cyst,     ombihtþegne,
673 ⁊ gehealdan het     hildegeatwe.
674 Gespræc þa se goda     gylpworda sum,
675 Beowulf Geata,     ær he on bed stige:
676 "No ic me an herewæsmun     hnagran talige,
677 guþgeweorca,     þonne Grendel hine.
678 Forþan ic hine sweorde     swebban nelle,
679 aldre beneotan,     þeah ic eal mæge.
680 Nat he þara goda,     þæt he me ongean slea,
681 rand geheawe,     þeah ðe he rof sie
682 niþgeweorca.     Ac wit on niht sculon
683 secge ofersittan,     gif he gesecean dear
684 wig ofer wæpen.     ⁊ siþðan witig God,
685 on swa hwæþere hond,     halig Dryhten,
686 mærðo deme,     swa him gemet þince."
687 Hylde hine þa, heaþodeor,     hleorbolster onfeng
688 eorles andwlitan,     ⁊ hine ymb monig
689 snellic særinc     selereste gebeah.
690 Nænig heora þohte,     þæt he þanon scolde
691 eft eardlufan     æfre gesecean,
692 folc oþðe freoburh,     þær he afeded wæs.
693 Ac hie hæfdon gefrunen     þæt hie ær, to fela micles,
694 in þæm winsele     wældeað fornam
695 Denigea leode.     Ac him Dryhten forgeaf
696 wigspeda gewiofu     Wedera leodum,
697 frofor ⁊ fultum,     þæt hie feond heora
698 ðurh anes cræft     ealle ofercomon,
699 selfes mihtum.     Soð is gecyþed,
700 þæt mihtig God     manna cynnes
701 weold wideferhð.     Com on wanre niht
702 scriðan sceadugenga.     Sceotend swæfon,
703 þa þæt hornreced     healdan scoldon,
704 ealle buton anum.     Þæt wæs yldum cuþ,
705 þæt hie ne moste,     þa Metod nolde,
706 se synscaþa     under sceadu bregdan.
707 Ac he wæccende     wraþum on andan
708 bad bolgenmod     beadwa geþinges.
709 Ða com of more     under misthleoþum
710 Grendel gongan,     Godes yrre bær.
711 Mynte, se manscaða     manna cynnes,
712 sumne besyrwan     in sele þam hean.
713 Wod under wolcnum     to þæs þe he winreced,
714 goldsele gumena     gearwost wisse,
715 fættum fahne.     Ne wæs þæt forma sið
716 þæt he Hroþgares     ham gesohte.
717 Næfre he on aldordagum,     ær ne siþðan,
718 heardran hæle     healðegnas fand.
719 Com þa to recede,     rinc siðian,
720 dreamum bedæled.     Duru sona onarn,
721 fyrbendum fæst,     syþðan he hire folmum æthran.
722 Onbræd þa, bealohydig,     ða he gebolgen wæs,
723 recedes muþan.     Raþe æfter þon
724 on fagne flor     feond treddode,
725 eode yrremod.     Him of eagum stod
726 ligge gelicost     leoht unfæger.
727 Geseah he in recede     rinca manige,
728 swefan sibbegedriht     samod ætgædere
729 magorinca heap.     Þa his mod ahlog,
730 mynte þæt he gedælde,     ær_þon dæg cwome,
731 atol aglæca     anra gehwylces
732 lif wið lic.     Þa him alumpen wæs
733 wistfylle wen.     Ne wæs þæt wyrd þa gen
734 þæt he ma moste     manna cynnes
735 ðicgean ofer þa niht.     Þryðswyð beheold,
736 mæg Higelaces,     hu se manscaða
737 under færgripum     gefaran wolde.
738 Ne þæt se aglæca     yldan þohte,
739 ac he gefeng hraðe     forman siðe
740 slæpendne rinc,     slat unwearnum,
741 bat banlocan,     blod edrum dranc,
742 synsnædum swealh.     Sona hæfde
743 unlyfigendes     eal_gefeormod
744 fet ⁊ folma.     Forð near ætstop,
745 nam þa mid handa     higeþihtigne
746 rinc on ræste,     ræhte ongean,
747 feond mid folme.     He onfeng hraþe
748 inwitþancum     ⁊ wið earm gesæt.
749 Sona þæt onfunde,     fyrena hyrde,
750 þæt he ne mette     middangeardes,
751 eorþan sceatta,     on elran men
752 mundgripe maran.     He on mode wearð
753 forht on ferhðe.     No þy ær fram meahte.
754 Hyge wæs him hinfus,     wolde on heolster fleon,
755 secan deofla gedræg.     Ne wæs his drohtoð þær
756 swylce he on ealderdagum     ær gemette.
757 Gemunde þa, se goda     mæg Higelaces,
758 æfenspræce.     Uplang astod
759 ⁊ him fæste wiðfeng.     Fingras burston.
760 Eoten wæs utweard,     eorl furþur stop.
761 Mynte se mæra,     hwær he meahte swa,
762 widre gewindan,     ⁊ on weg þanon
763 fleon on fenhopu.     Wiste his fingra geweald
764 on grames grapum,     þæt he wæs geocor_sið
765 þæt se hearmscaþa     to Heorute ateah.
766 Dryhtsele dynede.     Denum eallum wearð,
767 ceasterbuendum,     cenra gehwylcum,
768 eorlum ealuscerwen.     Yrre wæron begen,
769 reþe renweardas.     Reced hlynsode.
770 Þa wæs wundor micel     þæt se winsele
771 wiðhæfde heaþodeorum,     þæt he on hrusan ne feol,
772 fæger foldbold.     Ac he þæs fæste wæs,
773 innan ⁊ utan     irenbendum,
774 searoþoncum besmiþod.     Þær fram sylle abeag
775 medubenc monig,     mine gefræge,
776 golde geregnad,     þær þa graman wunnon.
777 Þæs ne wendon ær,     witan Scyldinga,
778 þæt hit a mid gemete     manna ænig,
779 betlic ⁊ banfag     tobrecan meahte,
780 listum tolucan,     nymþe liges fæþm
781 swulge on swaþule.     Sweg up astag,
782 niwe geneahhe:     Norð-Denum stod
783 atelic egesa,     anra gehwylcum
784 þara þe of wealle     wop gehyrdon,
785 gryreleoð galan     Godes andsacan,
786 sigeleasne sang,     sar wanigean,
787 helle hæfton.     Heold hine fæste,
788 se þe manna wæs     mægene strengest
789 on þæm dæge     þysses lifes.
790 Nolde, eorla hleo,     ænige þinga
791 þone cwealmcuman     cwicne forlætan,
792 ne his lifdagas     leoda ænigum
793 nytte tealde.     Þær genehost brægd
794 eorl Beowulfes,     ealde lafe,
795 wolde freadrihtnes     feorh ealgian,
796 mæres þeodnes,     ðær hie meahton swa.
797 Hie þæt ne wiston,     þa hie gewin drugon,
798 heardhicgende     hildemecgas,
799 ⁊ on healfa gehwone     heawan þohton,
800 sawle secan:     þone synscaðan
801 ænig ofer eorþan,     irenna cyst,
802 guðbilla nan     gretan nolde.
803 Ac he sigewæpnum     forsworen hæfde,
804 ecga gehwylcre.     Scolde his aldorgedal,
805 on ðæm dæge     þysses lifes,
806 earmlic wurðan,     ⁊ se ellorgast
807 on feonda geweald     feor siðian.
808 Ða þæt onfunde     se þe fela æror
809 modes myrðe     manna cynne,
810 fyrene gefremede,     he @ fag wið God,
811 þæt him se lichoma     læstan nolde;
812 ac hine se modega     mæg Hygelaces
813 hæfde be honda.     Wæs gehwæþer oðrum
814 lifigende lað.     Licsar gebad,
815 atol æglæca.     Him on eaxle wearð
816 syndolh sweotol,     seonowe onsprungon,
817 burston banlocan.     Beowulfe wearð
818 guðhreð gyfeþe.     Scolde Grendel þonan
819 feorhseoc fleon     under fenhleoðu,
820 secean wynleas wic.     Wiste þe geornor
821 þæt his aldres wæs     ende gegongen,
822 dogera dægrim.     Denum eallum wearð
823 æfter þam wælræse     willa gelumpen.
824 Hæfde þa gefælsod,     se þe ær feorran com,
825 snotor ⁊ swyðferhð,     sele Hroðgares,
826 genered wið niðe.     Nihtweorce gefeh,
827 ellenmærþum.     Hæfde East-Denum,
828 Geatmecga leod,     gilp gelæsted.
829 Swylce oncyþðe     ealle gebette,
830 inwidsorge,     þe hie ær drugon,
831 ⁊ for þreanydum     þolian scoldon
832 torn unlytel.     Þæt wæs tacen sweotol,
833 syþðan hildedeor     hond alegde,
834 earm ⁊ eaxle.     Þær wæs eal geador
835 Grendles grape     under geapne hrof.
836 ÐA wæs on morgen     mine gefræge
837 ymb þa gifhealle     guðrinc monig.
838 Ferdon folctogan     feorran ⁊ nean
839 geond widwegas     wundor sceawian,
840 laþes lastas.     No his lifgedal
841 sarlic þuhte     secga ænegum
842 þara þe tirleases     trode sceawode,
843 hu he werigmod     on weg þanon,
844 niða ofercumen,     on nicera mere,
845 fæge ⁊ geflymed,     feorhlastas bær.
846 Ðær wæs on blode     brim weallende,
847 atol yða geswing     eal gemenged
848 haton heolfre;     heorodreore weol,
849 deaðfæge deog.     Siððan, dreama leas,
850 in fenfreoðo     feorh alegde,
851 hæþene sawle.     Þær him hel onfeng.
852 Þanon eft gewiton     ealdgesiðas,
853 swylce geong manig,     of gomenwaþe
854 fram mere, modge     mearum ridan,
855 beornas on blancum.     Ðær wæs Beowulfes
856 mærðo mæned.     Monig oft gecwæð
857 þætte suð ne norð     be sæm tweonum,
858 ofer eormengrund,     oþer nænig
859 under swegles begong     selra nære
860 rondhæbbendra,     rices wyrðra.
861 Ne hie huru winedrihten     wiht ne logon,
862 glædne Hroðgar,     ac þæt wæs god cyning.
863 Hwilum heaþorofe     hleapan leton,
864 on geflit faran     fealwe mearas,
865 ðær him foldwegas     fægere þuhton,
866 cystum cuðe.     Hwilum cyninges þegn
867 guma gilphlæden,     gidda gemyndig,
868 se ðe ealfela     ealdgesegena
869 worn gemunde;     word oþer fand
870 soðe gebunden.     Secg eft ongan
871 sið Beowulfes     snyttrum styrian,
872 ⁊ on sped wrecan     spel gerade,
873 wordum wrixlan.     Welhwylc gecwæð
874 þæt he fram Sigemunde     secgan hyrde,
875 ellendædum,     uncuþes fela
876 Wælsinges gewin,     wide siðas,
877 þara þe gumena bearn     gearwe ne wiston,
878 fæhðe ⁊ fyrena,     buton Fitela mid hine,
879 þonne he swulces hwæt     secgan wolde,
880 eam his nefan,     swa hie a wæron
881 æt niða gehwam     nydgesteallan.
882 Hæfdon ealfela     eotena cynnes
883 sweordum gesæged.     Sigemunde gesprong
884 æfter deaðdæge     dom unlytel.
885 Syþðan wiges heard     wyrm acwealde,
886 hordes hyrde,     he under harne stan
887 æþelinges bearn     ana geneðde
888 frecne dæde,     ne wæs him Fitela mid.
889 Hwæþre him gesælde     ðæt þæt swurd þurhwod
890 wrætlicne wyrm,     þæt hit on wealle ætstod,
891 dryhtlic iren.     Draca morðre swealt.
892 Hæfde aglæca     elne gegongen,
893 þæt he beahhordes     brucan moste
894 selfes dome.     Sæbat gehleod,
895 bær on bearm scipes     beorhte frætwa,
896 Wælses eafera.     Wyrm hat gemealt.
897 Se wæs wreccena     wide mærost
898 ofer werþeode,     wigendra hleo,
899 ellendædum.     He þæs ær onðah.
900 Siððan Heremodes     hild sweðrode,
901 earfoð' ⁊ ellen.     He mid eotenum wearð
902 on feonda geweald     forð forlacen,
903 snude forsended.     Hine sorhwylmas
904 lemede to lange.     He his leodum wearð,
905 eallum æþellingum,     to aldorceare.
906 Swylce oft bemearn     ærran mælum
907 swiðferhþes sið,     snotor ceorl monig,
908 se þe him bealwa     to bote gelyfde,
909 þæt þæt ðeodnes bearn     geþeon scolde,
910 fæderæþelum onfon,     folc gehealdan,
911 hord ⁊ hleoburh,     hæleþa rice,
912 .eðel. Scyldinga.     He þær eallum wearð,
913 mæg Higelaces,     manna cynne,
914 freondum gefægra.     Hine fyren onwod.
915 Hwilum flitende     fealwe stræte
916 mearum mæton.     Ða wæs morgenleoht
917 scofen ⁊ scynded.     Eode scealc monig
918 swiðhicgende     to sele þam hean
919 searowundor seon.     Swylce self cyning
920 of brydbure,     beahhorda weard,
921 tryddode tirfæst     getrume micle,
922 cystum gecyþed;     ⁊ his cwen mid him
923 medostigge mæt     mægþa hose.
924 Hroðgar maþelode.     He to healle geong,
925 stod on stapole,     geseah steapne hrof
926 golde fahne     ⁊ Grendles hond.
927 "Ðisse ansyne     Alwealdan þanc
928 lungre gelimpe.     Fela ic laþes gebad,
929 grynna æt Grendle.     A mæg God wyrcan
930 wunder æfter wundre,     wuldres Hyrde.
931 Ðæt wæs ungeara     þæt ic ænigra me
932 weana ne wende     to widan feore,
933 bote gebidan,     þonne blode fah
934 husa selest     heorodreorig stod,
935 wea widscofen;     witena gehwylcne
936 ðara þe ne wendon     þæt hie wideferhð
937 leoda landgeweorc     laþum beweredon,
938 scuccum ⁊ scinnum.     Nu scealc hafað
939 þurh Drihtnes miht     dæd gefremede,
940 ðe we ealle     ær ne meahton
941 snyttrum besyrwan.     Hwæt! þæt secgan mæg,
942 efne swa hwylc mægþa     swa ðone magan cende,
943 æfter gumcynnum,     gyf heo gyt lyfað,
944 þæt hyre Ealdmetod     este wære
945 bearngebyrdo.     Nu ic Beowulf, þec,
946 secg betsta,     me for sunu wylle
947 freogan on ferhþe.     Heald forð tela
948 niwe sibbe.     Ne bið þe ænigre gad
949 worolde wilna,     þe ic geweald hæbbe.
950 Ful oft ic for læssan     lean teohhode,
951 hordweorþunge     hnahran rince,
952 sæmran æt sæcce.     Þu þe self hafast
953 dædum gefremed,     þæt þin dæd lyfað
954 awa to aldre.     Alwalda þec
955 gode forgylde,     swa he nu gyt dyde."
956 Beowulf maþelode,     bearn Ecþeowes:
957 "We þæt ellenweorc     estum miclum,
958 feohtan fremedon,     frecne geneðdon
959 eafoð uncuþes.     Uþe ic swiþor
960 þæt ðu hine selfne     geseon moste,
961 feond on frætewum     fylwerigne.
962 Ic him hrædlice     heardan clammum
963 on wælbedde     wriþan þohte,
964 þæt he for handgripe     minum scolde
965 licgean lifbysig,     butan his lic swice.
966 Ic hine ne mihte,     þa Metod nolde,
967 ganges getwæman:     no ic him þæs georne ætfealh,
968 feorhgeniðlan.     Wæs to foremihtig,
969 feond on feþe.     Hwæþere, he his folme forlet
970 to lifwraþe     last weardian,
971 earm ⁊ eaxle.     No þær ænige swa þeah
972 feasceaft guma,     frofre gebohte.
973 No þy leng leofað     laðgeteona
974 synnum geswenced,     ac hyne sar hafað
975 in niðgripe,     nearwe befongen
976 balwon bendum.     Ðær abidan sceal,
977 maga mane fah,     miclan domes,
978 hu him scir Metod     scrifan wille."
979 Ða wæs swigra secg,     sunu Eclafes,
980 on gylpspræce     guðgeweorca,
981 siþðan æþelingas     eorles cræfte
982 ofer heanne hrof     hand sceawedon,
983 feondes fingras.     Foran æghwylc wæs
984 steda nægla gehwylc,     style gelicost,
985 hæþenes handsporu,     hilderinces
986 egl unheoru.     Æghwylc gecwæð
987 þæt him heardra nan     hrinan wolde,
988 iren ærgod,     þæt ðæs ahlæcan
989 blodge beadufolme     onberan wolde.
990 ÐA wæs haten hreþe     Heort innanweard
991 folmum gefrætwod.     Fela þæra wæs
992 wera ⁊ wifa,     þe þæt winreced,
993 gestsele gyredon.     Goldfag scinon,
994 web æfter wagum,     wundorsiona fela
995 secga gehwylcum,     þara þe on swylc starað.
996 Wæs þæt beorhte bold     tobrocen swiðe
997 eal inneweard     irenbendum fæst,
998 heorras tohlidene.     Hrof ana genæs
999 ealles ansund,     þe se aglæca
1000 fyrendædum fag     on fleam gewand,
1001 aldres orwena.     No þæt yðe byð
1002 to befleonne,     fremme se þe wille;
1003 ac gesacan sceal,     sawlberendra,
1004 nyde genydde,     niþða bearna,
1005 grundbuendra     gearwe stowe,
1006 þær his lichoma,     legerbedde fæst,
1007 swefeþ æfter symle.     Þa wæs sæl ⁊ mæl
1008 þæt to healle gang     Healfdenes sunu.
1009 Wolde self cyning     symbel þicgan.
1010 Ne gefrægen ic þa mægþe     maran weorode
1011 ymb hyra sincgyfan     sel gebæran.
1012 Bugon þa to bence     blædagande,
1013 fylle gefægon.     Fægere geþægon
1014 medoful manig,     magas þara
1015 swiðhicgende     on sele þam hean,
1016 Hroðgar ⁊ Hroþulf.     Heorot innan wæs
1017 freondum afylled.     Nalles facenstafas
1018 Þeod-Scyldingas     þenden fremedon.
1019 Forgeaf þa Beowulfe     brand Healfdenes;
1020 segen gyldenne     sigores to leane,
1021 hroden hiltecumbor,     helm, ⁊ byrnan.
1022 Mære maðþumsweord     manige gesawon
1023 beforan beorn beran.     Beowulf geþah
1024 ful on flette.     No he þære feohgyfte
1025 for scotenum     scamigan ðorfte.
1026 Ne gefrægn ic freondlicor     feower madmas
1027 golde gegyrede     gummanna fela
1028 in ealobence     oðrum gesellan.
1029 Ymb þæs helmes hrof,     heafodbeorge,
1030 wirum bewunden,     walan utan heold,
1031 þæt him fela laf     frecne ne meahton,
1032 scurheard, sceþðan,     þonne scyldfreca
1033 ongean gramum     gangan scolde.
1034 Heht ða eorla hleo     eahta mearas,
1035 fætedhleore,     on flet teon
1036 in under eoderas.     Þara anum stod
1037 sadol searwum fah,     since gewurþad.
1038 Þæt wæs hildesetl     heahcyninges,
1039 ðonne sweorda gelac     sunu Healfdenes
1040 efnan wolde.     Næfre on ore læg
1041 widcuþes wig,     ðonne walu feollon.
1042 ⁊ ða Beowulfe     bega gehwæþres
1043 eodor Ingwina     onweald geteah,
1044 wicga ⁊ wæpna.     Het hine wel brucan.
1045 Swa manlice     mære þeoden
1046 hordweard hæleþa,     heaþoræsas geald
1047 mearum ⁊ madmum.     Swa hy næfre man lyhð,
1048 se þe secgan wile     soð æfter rihte.
1049 ÐA gyt æghwylcum     eorla drihten
1050 þara þe mid Beowulfe     brimleade teah,
1051 on þære medubence     maþðum gesealde,
1052 yrfelafe,     ⁊ þone ænne heht
1053 golde forgyldan,     þone ðe Grendel ær
1054 mane acwealde.     Swa he hyra ma wolde,
1055 nefne him witig God     wyrd forstode,
1056 ⁊ ðæs mannes mod.     Metod eallum weold
1057 gumena cynnes,     swa he nu git deð.
1058 Forþan bið andgit     æghwær selest,
1059 ferhðes foreþanc.     Fela sceal gebidan
1060 leofes ⁊ laþes     se þe longe her
1061 on ðyssum windagum     worolde bruceð.
1062 Þær wæs sang ⁊ sweg     samod ætgædere
1063 fore Healfdenes     hildewisan;
1064 gomenwudu greted,     gid oft wrecen.
1065 Ðonne healgamen     Hroþgares scop
1066 æfter medobence     mænan scolde,
1067 @ Finnes eaferum,     ða hie se fær begeat:
1068 Hæleð Healfdena,     Hnæf Scyldinga,
1069 in Freswæle     feallan scolde.
1070 Ne huru Hildeburh     herian þorfte
1071 eotena treowe.     Unsynnum wearð
1072 beloren leofum     æt þam hildplegan,
1073 bearnum ⁊ broðrum.     Hie on gebyrd hruron,
1074 gare wunde.     Þæt wæs geomuru ides.
1075 Nalles holinga     Hoces dohtor
1076 meotodsceaft bemearn,     syþðan morgen com.
1077 Ða heo under swegle     geseon meahte
1078 morþorbealo maga.     Þær he ær mæste heold
1079 worolde wynne,     wig ealle fornam
1080 Finnes þegnas,     nemne feaum anum,
1081 þæt he ne mehte     on þæm meðelstede
1082 wig Hengeste     wiht gefeohtan,
1083 ne þa wealafe     wige forþringan
1084 þeodnes ðegne.     Ac hig him geþingo budon,
1085 þæt hie him oðer flet     eal gerymdon,
1086 healle ⁊ heahsetl,     þæt hie healfre geweald
1087 wið eotena bearn     agan moston.
1088 ⁊ æt feohgyftum     Folcwaldan sunu
1089 dogra gehwylce     Dene weorþode,
1090 Hengestes heap     hringum wenede,
1091 efne swa swiðe     sincgestreonum
1092 fættan goldes     swa he Fresena cyn
1093 on beorsele     byldan wolde.
1094 Ða hie getruwedon     on twa healfa
1095 fæste frioðuwære.     Fin Hengeste
1096 elne unflitme     aðum benemde
1097 þæt he þa wealafe     weotena dome
1098 arum heolde,     þæt ðær ænig mon
1099 wordum ne worcum     wære ne bræce,
1100 ne þurh inwitsearo     æfre gemænden,
1101 ðeah hie hira beaggyfan     banan folgedon,
1102 ðeodenlease,     þa him swa geþearfod wæs.
1103 Gyf þonne Frysna hwylc     frecnen spræce
1104 ðæs morþorhetes     myndgiend wære,
1105 þonne hit sweordes ecg     syððan scolde.
1106 Að wæs geæfned,     ⁊ icge, gold,
1107 ahæfen of horde.     Here-Scyldinga
1108 betst beadorinca     wæs on bæl gearu.
1109 Æt þæm ade wæs     eþgesyne
1110 swatfah syrce,     swyn ealgylden,
1111 eofer irenheard,     æþeling manig
1112 wundum awyrded.     Sume on wæle crungon.
1113 Het ða Hildeburh     æt Hnæfes ade
1114 hire selfre sunu     sweoloðe befæstan,
1115 banfatu bærnan,     ⁊ on bæl don.
1116 Earme on eaxle,     ides gnornode,
1117 geomrode giddum.     Guðrinc astah,
1118 wand to wolcnum.     Wælfyra mæst
1119 hlynode for hlawe.     Hafelan multon,
1120 bengeato burston,     ðonne blod ætspranc,
1121 laðbite lices.     Lig ealle forswealg,
1122 gæsta gifrost,     þara ðe þær guð fornam
1123 bega folces.     Wæs hira blæd scacen.
1124 GEwiton him ða wigend     wica neosian,
1125 freondum befeallen,     Frysland geseon,
1126 hamas ⁊ heaburh.     Hengest ða gyt
1127 wælfagne winter     wunode mid Finne
1128 eal unhlitine.     Eard gemunde,
1129 þeah þe @ he meahte     on mere drifan
1130 hringedstefnan.     Holm storme weol,
1131 won wið winde;     winter yþe beleac
1132 isgebinde,     oþ_ðæt oþer com,
1133 gear in geardas,     swa nu gyt deð,
1134 þa ðe syngales     sele bewitiað,
1135 wuldortorhtan weder.     Ða wæs winter scacen,
1136 fæger foldan bearm.     Fundode wrecca,
1137 gist of geardum.     He to gyrnwræce
1138 swiðor þohte     þonne to sælade,
1139 gif he torngemot     þurhteon mihte,
1140 þæt he eotena bearn     inne gemunde.
1141 Swa he ne forwyrnde     woroldrædenne,
1142 þonne him Hunlafing,     hildeleoman,
1143 billa selest     on bearm dyde.
1144 Þæs wæron mid eotenum     ecge cuðe.
1145 Swylce ferhðfrecan     Fin eft begeat
1146 sweordbealo sliðen     æt his selfes ham.
1147 Siþðan grimne gripe     Guðlaf ond Oslaf,
1148 æfter sæsiðe,     sorge mændon,
1149 ætwiton weana dæl.     Ne meahte wæfre mod
1150 forhabban in hreþre.     Ða wæs heal hroden
1151 feonda feorum,     swilce Fin slægen,
1152 cyning on corþre,     ⁊ seo cwen numen.
1153 Sceotend Scyldinga     to scypon feredon
1154 eal ingesteald     eorðcyninges,
1155 swylce hie æt Finnes ham     findan meahton
1156 sigla searogimma.     Hie on sælade
1157 drihtlice wif     to Denum feredon,
1158 læddon to leodum.     Leoð wæs asungen,
1159 gleomannes gyd.     Gamen eft astah,
1160 beorhtode bencsweg;     byrelas sealdon
1161 win of wunderfatum.     Þa cwom Wealhþeo forð,
1162 gan under gyldnum     beage þær þa godan,
1163 twegen sæton,     suhtergefæderan.
1164 Þa gyt wæs hiera sib     ætgædere, æghwylc
1165 oðrum trywe.     Swylce þær Hunferþ þyle
1166 æt fotum sæt     frean Scyldinga.
1167 Gehwylc hiora     his ferhþe treowde,
1168 þæt he hæfde mod micel,     þeah þe he his magum
1169 nære arfæst     æt ecga gelacum.
1170 Spræc ða ides Scyldinga:
1171 "Onfoh þissum fulle,     freodrihten min,
1172 sinces brytta.     Þu on sælum wes,
1173 goldwine gumena,     ⁊ to Geatum spræc
1174 mildum wordum,     swa sceal man don.
1175 Beo wið Geatas glæd,     geofena gemyndig;
1176 nean ⁊ feorran     þu nu hafast.
1177 Me man sægde     þæt þu ðe for sunu wolde
1178 hererican habban.     Heorot is gefælsod,
1179 beahsele beorhta.     Bruc, þenden þu mote,
1180 manigra medo,     ⁊ þinum magum læf
1181 folc ⁊ rice,     þonne ðu forð scyle
1182 metodsceaft seon.     Ic minne can
1183 glædne Hroþulf,     þæt he þa geogoðe wile
1184 arum healdan,     gyf þu ær þonne he,
1185 wine Scildinga,     worold oflætest.
1186 Wene ic þæt he mid gode     gyldan wille
1187 uncran eaferan,     gif he þæt eal gemon,
1188 hwæt wit to willan     ⁊ to worðmyndum
1189 umborwesendum ær     arna gefremedon."
1190 Hwearf þa bi bence,     þær hyre byre wæron,
1191 Hreðric ⁊ Hroðmund,     ⁊ hæleþa bearn
1192 giogoð ætgædere.     Þær se goda sæt
1193 Beowulf Geata     be þæm gebroðrum twæm.
1194 HIm wæs ful boren,     ⁊ freondlaþu
1195 wordum bewægned     ⁊ wundengold
1196 estum geeawed,     earmreade twa,
1197 hrægl ⁊ hringas,     healsbeaga mæst
1198 þara þe ic on foldan     gefrægen hæbbe.
1199 Nænigne ic under swegle     selran hyrde
1200 hordmadmum hæleþa,     syþðan Hama ætwæg
1201 to herebyrhtan byrig     Brosinga mene,
1202 sigle ⁊ sincfæt.     Searoniðas fealh
1203 Eormenrices,     geceas ecne ræd.
1204 Þone hring hæfde,     Higelac Geata,
1205 nefa Swertinges,     nyhstan siðe,
1206 siðþan he under segne     sinc ealgode,
1207 wælreaf werede.     Hyne wyrd fornam,
1208 syþðan he for wlenco     wean ahsode,
1209 fæhðe to Frysum.     He þa frætwe wæg,
1210 eorclanstanas     ofer yða ful,
1211 rice þeoden.     He under rande gecranc.
1212 Gehwearf þa in Francna fæþm     feorh cyninges
1213 breostgewædu     ⁊ se beah somod.
1214 Wyrsan wigfrecan     wæl reafeden
1215 æfter guðsceare.     Geata leode
1216 hreawic heoldon.     Heal swege onfeng.
1217 Wealhðeo maþelode.     Heo fore þæm werede spræc:
1218 "Bruc ðisses beages,     Beowulf leofa,
1219 hyse mid hæle,     ⁊ þisses hrægles neot;
1220 þeo_gestreona,     ⁊ geþeoh tela,
1221 cen þec mid cræfte,     ⁊ þyssum cnyhtum wes
1222 lara liðe.     Ic þe þæs lean geman.
1223 Hafast þu gefered     þæt ðe feor ⁊ neah
1224 ealne wideferhþ     weras ehtigað,
1225 efne swa side     swa sæ bebugeð
1226 windgeard, weallas.     Wes þenden þu lifige,
1227 æþeling, eadig.     Ic þe an tela
1228 sincgestreona.     Beo þu suna minum
1229 dædum gedefe,     dreamhealdende!
1230 Her is æghwylc eorl     oþrum getrywe,
1231 modes milde,     mandrihtne hleo;
1232 þegnas syndon geþwære,     þeod ealgearo,
1233 druncne dryhtguman.     Doð swa ic bidde."
1234 Eode þa to setle.     Þær wæs symbla cyst,
1235 druncon win weras.     Wyrd ne cuþon,
1236 geosceaft grimne,     swa hit agangen wearð
1237 eorla manegum,     syþðan æfen cwom.
1238 ⁊ him Hroþgar gewat     to hofe sinum,
1239 rice to ræste.     Reced weardode
1240 unrim eorla,     swa hie oft ær dydon.
1241 Bencþelu beredon.     Hit geondbræded wearð
1242 beddum ⁊ bolstrum.     Beorscealca sum
1243 fus ⁊ fæge     fletræste gebeag.
1244 Setton him to heafdon     hilderandas,
1245 bordwudu beorhtan.     Þær on bence wæs
1246 ofer æþelinge     yþgesene
1247 heaþosteapa helm,     hringed byrne,
1248 þrecwudu þrymlic.     Wæs þeaw hyra
1249 þæt hie oft wæron     an wig gearwe
1250 ge æt ham ge on herge,     ge gehwæþer þara,
1251 efne swylce mæla     swylce hira mandryhtne
1252 þearf gesælde.     Wæs seo þeod tilu.
1253 Sigon þa to slæpe.     Sum sare angeald
1254 æfenræste,     swa him ful oft gelamp,
1255 siþðan goldsele     Grendel warode,
1256 unriht æfnde     oþ_þæt ende becwom,
1257 swylt æfter synnum.     Þæt gesyne wearþ,
1258 widcuþ werum,     þætte wrecend þa gyt
1259 lifde æfter laþum     lange þrage
1260 æfter guðceare.     Grendles modor,
1261 ides aglæcwif     yrmþe gemunde,
1262 se þe wæteregesan     wunian scolde,
1263 cealde streamas,     siþðan camp wearð
1264 to ecgbanan     angan breþer,
1265 fæderenmæge.     He þa fag gewat,
1266 morþre gemearcod,     mandream fleon,
1267 westen warode.     Þanon woc fela
1268 geosceaftgasta.     Wæs þæra Grendel sum,
1269 heorowearh hetelic,     se æt Heorote fand
1270 wæccendne wer     wiges bidan.
1271 Þær him aglæca     ætgræpe wearð.
1272 Hwæþre he gemunde     mægenes strenge,
1273 gimfæste gife,     ðe him God sealde,
1274 ⁊ him to Anwaldan     are gelyfde,
1275 frofre ⁊ fultum.     Ðy he þone feond ofercwom,
1276 gehnægde helle gast.     Þa he hean gewat,
1277 dreame bedæled,     deaþwic seon,
1278 mancynnes feond.     ⁊ his modor þa gyt,
1279 gifre ⁊ galgmod     gegan wolde
1280 sorhfulne sið     sunu þeod wrecan.
1281 Com þa to Heorote,     ðær Hring-Dene
1282 geond þæt sæld swæfun.     Þa ðær sona wearð
1283 edhwyrft eorlum,     siþðan inne fealh
1284 Grendles modor.     Wæs se gryre læssa
1285 efne swa micle,     swa bið mægþa cræft
1286 wiggryre wifes,     bewæpned_men,
1287 þonne heoru bunden,     hamere geþuren,
1288 sweord swate fah     swin ofer helme
1289 ecgum dyhttig     andweard scireð.
1290 Þa wæs on healle     heardecg togen
1291 sweord ofer setlum,     sidrand manig
1292 hafen handa fæst.     Helm ne gemunde,
1293 byrnan side,     þa hine se broga angeat.
1294 Heo wæs on ofste,     wolde ut þanon,
1295 feore beorgan,     þa heo onfunden wæs.
1296 Hraðe heo æþelinga     anne hæfde
1297 fæste befangen,     þa heo to fenne gang.
1298 Se wæs Hroþgare     hæleþa leofost
1299 on gesiðes had     be sæm tweonum,
1300 rice randwiga,     þone ðe heo on ræste abreat,
1301 blædfæstne beorn.     Næs Beowulf ðær,
1302 ac wæs oþer in     ær geteohhod
1303 æfter maþðumgife     mærum Geate.
1304 Hream wearð in Heorote.     Heo under heolfre genam
1305 cuþe folme.     Cearu wæs geniwod,
1306 geworden in wicun.     Ne wæs þæt gewrixle til
1307 þæt hie on ba healfa     bicgan scoldon
1308 freonda feorum.     Þa wæs frod cyning,
1309 har hilderinc,     on hreon_mode,
1310 syðþan he aldorþegn     unlyfigendne,
1311 þone deorestan,     deadne wisse.
1312 Hraþe wæs to bure     Beowulf fetod
1313 sigoreadig secg.     Samod ærdæge
1314 eode eorla sum,     æþele cempa
1315 self mid gesiðum     þær se snotera bad.
1316 Hwæþre him Alwalda     æfre wille
1317 æfter weaspelle     wyrpe gefremman.
1318 Gang ða æfter flore     fyrdwyrðe man
1319 mid his handscale,     healwudu dynede,
1320 þæt he þone wisan     wordum hnægde
1321 frean Ingwina;     frægn gif him wære
1322 æfter neodlaðu     niht getæse.
1323 Hroðgar maþelode,     helm Scyldinga:
1324 "Ne frin þu æfter sælum.     Sorh is geniwod
1325 Denigea leodum.     Dead is Æschere,
1326 Yrmenlafes     yldra broþor,
1327 min runwita     ⁊ min rædbora,
1328 eaxlgestealla,     ðonne we on orlege
1329 hafelan weredon,     þonne hniton feþan,
1330 eoferas cnysedan.     Swylc eorl_scolde
1331 wesan @ ærgod,     swylc Æschere wæs!
1332 Wearð him on Heorote     to handbanan
1333 wælgæst wæfre.     Ic ne wat hwæþer
1334 atol æse wlanc     eftsiðas teah,
1335 fylle gefrægnod.     Heo þa fæhðe wræc
1336 þe þu gystran niht     Grendel cwealdest
1337 þurh hæstne had     heardum clammum,
1338 forþan he to lange     leode mine
1339 wanode ⁊ wyrde.     He æt wige gecrang,
1340 ealdres scyldig.     ⁊ nu oþer cwom,
1341 mihtig manscaða,     wolde hyre mæg wrecan,
1342 ge feor hafað     fæhðe gestæled,
1343 þæs þe þincean mæg     þegne monegum,
1344 se þe æfter sincgyfan     on sefan greoteþ.
1345 Hreþerbealo hearde!     Nu seo hand ligeð,
1346 se þe eow welhwylcra     wilna dohte.
1347 Ic þæt londbuend,     leode mine,
1348 selerædende     secgan hyrde
1349 þæt hie gesawon     swylce twegen
1350 micle mearcstapan     moras healdan,
1351 ellorgæstas.     Ðæra oðer wæs,
1352 þæs þe hie gewislicost     gewitan meahton,
1353 idese onlicnæs.     Oðer earmsceapen
1354 on weres wæstmum     wræclastas træd,
1355 næfne he wæs mara     þonne ænig man oðer.
1356 Þone on geardagum     Grendel nemdon.
1357 Foldbuende     no hie fæder cunnon,
1358 hwæþer him ænig wæs     ær acenned
1359 dyrnra gasta.     Hie dygel lond
1360 warigeað, wulfhleoþu,     windige næssas,
1361 frecne fengelad,     ðær fyrgenstream
1362 under næssa genipu     niþer gewiteð,
1363 flod under foldan.     Nis þæt feor heonon
1364 milgemearces,     þæt se mere standeð.
1365 Ofer þæm hongiað     hrinde bearwas,
1366 wudu wyrtum fæst     wæter oferhelmað.
1367 Þær mæg nihta gehwæm     niðwundor seon,
1368 fyr on flode.     No þæs frod leofað
1369 gumena bearna,     þæt þone grund wite.
1370 Ðeah þe hæðstapa     hundum geswenced,
1371 heorot hornum trum,     holtwudu sece,
1372 feorran geflymed,     ær he feorh seleð,
1373 aldor on ofre,     ær he in wille
1374 hafelan hafenian.     Nis þæt heoru stow.
1375 Þonon yðgeblond     up astigeð,
1376 won to wolcnum,     þonne wind styreþ
1377 lað gewidru,     oð_þæt lyft drysmaþ,
1378 roderas reotað.     Nu is se ræd gelang
1379 eft æt þe anum.     Eard git ne const,
1380 frecne stowe     ðær þu findan miht
1381 felasinnigne secg.     Sec gif þu dyrre.
1382 Ic þe þa fæhðe     feo leanige,
1383 ealdgestreonum,     swa ic ær dyde
1384 wundungolde,     gyf þu on weg cymest."
1385 BEOWVLF maþelode,     bearn Ecgþeowes.
1386 "Ne sorga, snotor guma.     Selre bið æghwæm
1387 þæt he his freond wrece     þonne he fela murne.
1388 Ure æghwylc sceal     ende gebidan
1389 worolde lifes.     Wyrce se þe mote
1390 domes ær deaþe.     Þæt bið drihtguman,
1391 unlifgendum,     æfter selest.
1392 Aris, rices weard,     uton hraþe feran,
1393 Grendles magan     gang sceawigan.
1394 Ic hit þe gehate:     no he on helm losaþ,
1395 ne on foldan fæþm,     ne on fyrgenholt,
1396 ne on gyfenes grund,     ga þær he wille.
1397 Ðys dogor þu     geþyld hafa
1398 weana gehwylces,     swa ic þe wene to."
1399 Ahleop ða, se gomela,     Gode þancode,
1400 mihtigan Drihtne,     þæs se man gespræc.
1401 Þa wæs Hroðgare     hors gebæted,
1402 wicg wundenfeax.     Wisa fengel
1403 geatolic gende.     Gumfeþa stop
1404 lindhæbbendra.     Lastas wæron
1405 æfter waldswaþum     wide gesyne.
1406 Gang ofer grundas,     @ @ gegnum for
1407 ofer myrcan mor,     magoþegna bær
1408 þone selestan     sawolleasne
1409 þara þe mid Hroðgare     ham eahtode.
1410 Ofereode þa,     æþelinga bearn,
1411 steap stanhliðo,     stige nearwe,
1412 enge anpaðas,     uncuð gelad,
1413 neowle næssas,     nicorhusa fela.
1414 He feara sum     beforan gengde
1415 wisra monna     wong sceawian,
1416 oþ_þæt he færinga     fyrgenbeamas
1417 ofer harne stan     hleonian funde,
1418 wynleasne wudu.     Wæter under stod,
1419 dreorig ⁊ gedrefed.     Denum eallum wæs,
1420 winum Scyldinga,     weorce on mode
1421 to geþolianne,     ðegne monegum,
1422 oncyð eorla gehwæm,     syðþan Æscheres
1423 on þam holmclife     hafelan metton.
1424 Flod blode weol     —folc to sægon—
1425 hatan heolfre.     Horn stundum song
1426 fuslic forðleoð.     Feþa eal gesæt.
1427 Gesawon ða æfter wætere     wyrmcynnes fela,
1428 sellice sædracan     sund cunnian,
1429 swylce on næshleoðum     nicras licgean.
1430 Ða on undernmæl     oft bewitigað
1431 sorhfulne sið     on seglrade,
1432 wyrmas ⁊ wildeor.     Hie on weg hruron
1433 bitere ⁊ gebolgne.     Bearhtm ongeaton,
1434 guðhorn galan.     Sumne Geata leod
1435 of flanbogan     feores getwæfde,
1436 yðgewinnes.     Þæt him on aldre stod,
1437 herestræl hearda.     He on holme wæs
1438 sundes þe sænra,     ðe hyne swylt fornam.
1439 Hræþe wearð on yðum     mid eoferspreotum,
1440 heorohocyhtum     hearde genearwod,
1441 niða genæged,     ⁊ on næs togen,
1442 wundorlic wægbora.     Weras sceawedon
1443 gryrelicne gist.     Gyrede hine Beowulf
1444 eorlgewædum,     nalles for ealdre mearn;
1445 scolde herebyrne     hondum gebroden
1446 sid ⁊ searofah     sund cunnian,
1447 seo ðe bancofan     beorgan cuþe,
1448 þæt him hildegrap     hreþre ne mihte
1449 eorres inwitfeng     aldre gesceþðan.
1450 Ac se hwita helm     hafelan werede,
1451 se þe meregrundas     mengan scolde,
1452 secan sundgebland     since geweorðad,
1453 befongen freawrasnum     swa hine fyrndagum
1454 worhte wæpna smið,     wundrum teode,
1455 besette swinlicum,     þæt hine syðþan no
1456 brond ne beadomecas     bitan ne meahton.
1457 Næs þæt þonne mætost     mægenfultuma
1458 þæt him on ðearfe lah     ðyle Hroðgares.
1459 Wæs þæm hæftmece     Hrunting nama.
1460 Þæt wæs an foran     ealdgestreona.
1461 Ecg wæs iren,     atertanum fah,
1462 ahyrded heaþoswate.     Næfre hit æt hilde ne swac
1463 manna ængum,     þara þe hit mid mundum bewand,
1464 se ðe gryresiðas     gegan dorste,
1465 folcstede fara.     Næs þæt forma sið
1466 þæt hit ellenweorc     æfnan scolde.
1467 Huru ne gemunde     mago Ecglafes,
1468 eafoþes cræftig,     þæt he ær gespræc,
1469 wine druncen,     þa he þæs wæpnes onlah
1470 selran sweordfrecan.     Selfa ne dorste
1471 under yða gewin     aldre geneþan,
1472 drihtscype dreogan.     Þær he dome forleas,
1473 ellenmærðum.     Ne wæs þæm oðrum swa,
1474 syðþan he hine to guðe     gegyred hæfde.
1475 BEOWVLF maðelode,     bearn Ecgþeowes:
1476 "Geþenc nu, se mæra     maga Healfdenes,
1477 snottra fengel,     nu ic eom siðes fus,
1478 goldwine gumena,     hwæt wit geo spræcon:
1479 gif ic æt þearfe     þinre scolde
1480 aldre linnan,     þæt ðu me a wære,
1481 forðgewitenum,     on fæder stæle.
1482 Wes þu mundbora     minum magoþegnum,
1483 hondgesellum,     gif mec hild nime.
1484 Swylce þu ða madmas,     þe þu me sealdest,
1485 Hroðgar leofa,     Higelace onsend.
1486 Mæg þonne on þæm golde ongitan     Geata dryhten,
1487 geseon sunu Hrædles,     þonne he on þæt sinc starað,
1488 þæt ic gumcystum     godne funde
1489 beaga bryttan,     breac þonne moste.
1490 ⁊ þu Hunferð læt     ealde lafe,
1491 wrætlic wægsweord;     widcuðne man
1492 heardecg habban.     Ic me mid Hruntinge
1493 dom gewyrce     oþðe mec deað nimeð."
1494 Æfter þæm wordum     Weder-Geata leod
1495 efste mid elne.     Nalas 7sware
1496 bidan wolde.     Brimwylm onfeng
1497 hilderince.     Ða wæs hwil dæges
1498 ær he þone grundwong     ongytan mehte.
1499 Sona þæt onfunde,     se ðe floda begong,
1500 heorogifre, beheold     hund missera,
1501 grim ⁊ grædig,     þæt þær gumena sum
1502 ælwihta eard     ufan cunnode.
1503 Grap þa togeanes,     guðrinc gefeng
1504 atolan clommum.     No þy ær in gescod
1505 halan lice.     Hring utan ymbbearh,
1506 þæt heo þone fyrdhom     ðurhfon ne mihte,
1507 locene leoðosyrcan,     laþan fingrum.
1508 Bær þa seo brimwylf,     þa heo to botme com,
1509 hringa þengel     to hofe sinum,
1510 swa he ne mihte     —no he þæm modig wæs!—
1511 wæpna gewealdan,     ac hine wundra þæs fela
1512 swecte on sunde,     sædeor monig
1513 hildetuxum     heresyrcan bræc,
1514 ehton aglæcan.     Ða se eorl ongeat
1515 þæt he @ niðsele     nathwylcum wæs,
1516 þær him nænig wæter     wihte ne sceþede,
1517 ne him for hrofsele     hrinan ne mehte,
1518 færgripe flodes.     Fyrleoht geseah,
1519 blacne leoman     beorhte scinan.
1520 Ongeat þa se goda     grundwyrgenne,
1521 merewif mihtig.     Mægenræs forgeaf
1522 hildebille,     hondswenge, ne ofteah,
1523 þæt hire on hafelan     hringmæl agol
1524 grædig guðleoð.     Ða se gist onfand
1525 þæt se beadoleoma     bitan nolde,
1526 aldre sceþðan.     Ac seo ecg geswac
1527 ðeodne æt þearfe.     Ðolode ær fela
1528 hondgemota,     helm oft gescær,
1529 fæges fyrdhrægl.     Ða wæs forma sið
1530 deorum madme     þæt his dom alæg.
1531 Eft wæs anræd,     nalas elnes læt,
1532 mærða gemyndig     mæg Hylaces:
1533 wearp ða wundelmæl,     wrættum gebunden,
1534 yrre oretta,     þæt hit on eorðan læg,
1535 stið ⁊ stylecg.     Strenge getruwode,
1536 mundgripe mægenes.     Swa sceal man don,
1537 þonne he æt guðe     gegan þenceð
1538 longsumne lof.     Na ymb his lif cearað.
1539 Gefeng þa be eaxle,     nalas for fæhðe mearn,
1540 Guð-Geata leod,     Grendles modor.
1541 Brægd þa beadwe heard,     þa he gebolgen wæs,
1542 feorhgeniðlan,     þæt heo on flet gebeah.
1543 Heo him eft hraþe     handlean forgeald
1544 grimman grapum     ⁊ him togeanes feng.
1545 Oferwearp þa werigmod,     wigena strengest,
1546 feþecempa,     þæt he on fylle wearð.
1547 Ofsæt þa þone selegyst,     ⁊ hyre seax geteah,
1548 brad, @ brunecg.     Wolde hire bearn wrecan,
1549 angan eaferan.     Him on eaxle læg
1550 breostnet broden;     þæt gebearh feore,
1551 wið ord ⁊ wið ecge     ingang forstod.
1552 Hæfde ða forsiðod     sunu Ecgþeowes,
1553 under gynne grund,     Geata cempa,
1554 nemne him heaðobyrne     helpe gefremede,
1555 herenet hearde.     ⁊ halig God
1556 geweold wigsigor.     Witig Drihten,
1557 rodera Rædend,     hit on ryht gesced
1558 yðelice.     Syþðan he eft astod.
1559 GEseah ða on searwum     sigeeadig bil,
1560 ealdsweord eotenisc     ecgum þyhtig,
1561 wigena weorðmynd,     þæt @ wæpna cyst,
1562 buton hit wæs mare     ðonne ænig mon oðer
1563 to beadulace     ætberan meahte,
1564 god ⁊ geatolic,     giganta geweorc.
1565 He gefeng þa fetelhilt,     freca Scyldinga
1566 hreoh ⁊ heorogrim,     hringmæl gebrægd
1567 aldres orwena,     yrringa sloh,
1568 þæt hire wið halse     heard grapode,
1569 banhringas bræc.     Bil eal ðurhwod
1570 fægne flæschoman.     Heo on flet gecrong.
1571 Sweord wæs swatig,     secg weorce gefeh.
1572 Lixte se leoma,     leoht inne stod,
1573 efne swa of hefene     hadre scineð
1574 rodores candel.     He æfter recede wlat.
1575 Hwearf þa be wealle,     wæpen hafenade
1576 heard be hiltum,     Higelaces ðegn,
1577 yrre ⁊ anræd.     Næs seo ecg fracod
1578 hilderince,     ac he hraþe wolde
1579 Grendle forgyldan     guðræsa fela
1580 ðara þe he geworhte     to West-Denum
1581 oftor micle     ðonne on ænne sið,
1582 þonne he Hroðgares     heorðgeneatas
1583 sloh on sweofote,     slæpende fræt,
1584 folces Denigea     fyftyne men,
1585 ⁊ oðer swylc     ut offerede
1586 laðlicu lac.     He him þæs lean forgeald,
1587 reþe cempa,     to ðæs þe he on ræste geseah
1588 guðwerigne     Grendel licgan,
1589 aldorleasne,     swa him ær gescod
1590 hild æt Heorote.     Hra wide sprong,
1591 syþðan he æfter deaðe     drepe þrowade,
1592 heorosweng heardne,     ⁊ hine þa heafde becearf.
1593 Sona þæt gesawon,     snottre ceorlas,
1594 þa ðe mid Hroðgare     on holm wliton,
1595 þæt wæs yðgeblond     eal gemenged
1596 brim blode fah.     Blondenfeaxe,
1597 gomele ymb godne,     ongeador spræcon
1598 þæt hig þæs æðelinges     eft ne wendon,
1599 þæt he sigehreðig     secean come
1600 mærne þeoden.     Þa ðæs monige gewearð
1601 þæt hine seo brimwylf     abreoten hæfde.
1602 Ða com non dæges.     Næs ofgeafon
1603 hwate Scyldingas.     Gewat him ham þonon,
1604 goldwine gumena.     Gistas secan
1605 modes seoce,     ⁊ on mere staredon;
1606 wiston, ⁊ ne wendon,     þæt hie heora winedrihten
1607 selfne gesawon.     Þa þæt sweord ongan
1608 æfter heaþoswate     hildegicelum,
1609 wigbil wanian.     Þæt wæs wundra sum,
1610 þæt hit eal gemealt,     ise gelicost,
1611 ðonne forstes bend     Fæder onlæteð,
1612 onwindeð wælrapas,     se geweald hafað
1613 sæla ⁊ mæla.     Þæt is soð Metod.
1614 Ne nom he in þæm wicum,     Weder-Geata leod,
1615 maðmæhta ma,     þeh he þær monige geseah,
1616 buton þone hafelan     ⁊ þa hilt somod
1617 since fage.     Sweord ær gemealt,
1618 forbarn brodenmæl.     Wæs þæt blod to þæs hat,
1619 ættren ellorgæst     se þær_inne swealt.
1620 Sona wæs on sunde,     se þe ær æt sæcce gebad,
1621 wighryre wraðra.     Wæter up þurhdeaf,
1622 wæron yðgebland     eal gefælsod,
1623 eacne eardas,     þa se ellorgast
1624 oflet lifdagas     ⁊ þas lænan gesceaft.
1625 Com þa to lande,     lidmanna helm,
1626 swiðmod swymman.     Sælace gefeah,
1627 mægenbyrþenne,     þara þe he him mid hæfde.
1628 Eodon him þa togeanes,     Gode þancodon,
1629 ðryðlic þegna heap     þeodnes gefegon,
1630 þæs þe hi hyne gesundne     geseon moston.
1631 Ða wæs of þæm hroran     helm ⁊ byrne
1632 lungre alysed.     Lagu drusade,
1633 wæter under wolcnum,     wældreore fag.
1634 Ferdon forð þonon     feþelastum
1635 ferhþum fægne     foldweg mæton,
1636 cuþe stræte.     Cyningbalde men
1637 from þæm holmclife     hafelan bæron
1638 earfoðlice     heora æghwæþrum
1639 felamodigra.     Feower scoldon
1640 on þæm wælstenge     weorcum geferian
1641 to þæm goldsele     Grendles heafod.
1642 Oþ_ðæt semninga     to sele comon,
1643 frome fyrdhwate     feowertyne
1644 Geata gongan,     gumdryhten mid,
1645 modig on gemonge,     meodowongas træd.
1646 Ða com in gan     ealdor ðegna,
1647 dædcene mon     dome gewurþad,
1648 hæle hildedeor,     Hroðgar gretan.
1649 Þa wæs be feaxe     on flet boren
1650 Grendles heafod,     þær guman druncon,
1651 egeslic for eorlum,     ⁊ þære idese mid,
1652 wliteseon wrætlic.     Weras onsawon.
1653 BEOwulf maþelode,     bearn Ecgþeowes:
1654 "Hwæt, we þe þas sælac,     sunu Healfdenes,
1655 leod Scyldinga,     lustum brohton
1656 tires to tacne,     þe þu her to locast.
1657 Ic þæt unsofte     ealdre gedigde,
1658 wigge under wætere,     weorc geneþde
1659 earfoðlice.     Ætrihte wæs
1660 guð getwæfed,     nymðe mec God scylde.
1661 Ne meahte ic æt hilde     mid Hruntinge
1662 wiht gewyrcan,     þeah þæt wæpen duge.
1663 Ac me geuðe     ylda Waldend
1664 þæt ic on wage geseah     wlitig hangian
1665 ealdsweord eacen.     Oftost wisode
1666 winigea leasum;     þæt ic ðy wæpne gebræd,
1667 ofsloh ða æt þære sæcce,     þa me sæl ageald,
1668 huses hyrdas.     Þa þæt hildebil
1669 forbarn, brogdenmæl,     swa þæt blod gesprang,
1670 hatost heaþoswata.     Ic þæt hilt þanan
1671 feondum ætferede,     fyrendæda wræc,
1672 deaðcwealm Denigea,     swa hit gedefe wæs.
1673 Ic hit þe þonne gehate,     þæt þu on Heorote most
1674 sorhleas swefan     mid þinra secga gedryht,
1675 ⁊ þegna gehwylc     þinra leoda,
1676 duguðe ⁊ iogoþe,     þæt þu him ondrædan ne þearft,
1677 þeoden Scyldinga,     on þa healfe,
1678 aldorbealu eorlum,     swa þu ær dydest."
1679 Ða wæs gyldenhilt     gamelum rince,
1680 harum hildfruman,     on hand gyfen
1681 enta ærgeweorc.     Hit on æht gehwearf
1682 æfter deofla hryre     Denigea frean,
1683 wundorsmiþa geweorc.     ⁊ þa þas worold ofgeaf,
1684 gromheort guma,     Godes andsaca
1685 morðres scyldig,     ⁊ his modor eac.
1686 On geweald gehwearf     woroldcyninga
1687 ðæm selestan     be sæm tweonum,
1688 ðara þe on Scedenigge     sceattas dælde.
1689 Hroðgar maðelode.     Hylt sceawode,
1690 ealde lafe;     on ðæm wæs or writen
1691 fyrngewinnes,     syðþan flod ofsloh,
1692 gifen geotende,     giganta cyn.
1693 Frecne geferdon;     þæt wæs fremde þeod
1694 ecean Dryhtne.     Him þæs endelean
1695 þurh wæteres wylm     Waldend sealde.
1696 Swa wæs on ðæm scennum     sciran goldes,
1697 þurh runstafas     rihte gemearcod,
1698 geseted ⁊ gesæd,     hwam þæt sweord geworht,
1699 irena cyst     ærest wære,
1700 wreoþenhilt ⁊ wyrmfah.     Ða se wisa spræc,
1701 sunu Healfdenes.     Swigedon ealle:
1702 "Þæt, la, mæg secgan,     se þe soð ⁊ riht
1703 fremeð on folce,     feor eal gemon,
1704 eald eðelweard,     þæt ðes eorl wære
1705 geboren betera.     Blæd is aræred
1706 geond widwegas,     wine min Beowulf,
1707 ðin ofer þeoda gehwylce.     Eal þu hit geþyldum
1708 healdest, mægen     mid modes snyttrum.
1709 Ic þe sceal mine     gelæstan freoðe,
1710 swa wit furðum spræcon.     Ðu scealt to frofre weorþan
1711 eal langtwidig     leodum þinum,
1712 hæleðum to helpe.     Ne wearð Heremod swa
1713 eaforum Ecgwelan,     Ar-Scyldingum.
1714 Ne geweox he him to willan,     ac to wælfealle
1715 ⁊ to deaðcwalum     Deniga leodum.
1716 Breat bolgenmod     beodgeneatas,
1717 eaxlgesteallan,     oþ_þæt he ana hwearf,
1718 mære þeoden,     mondreamum from
1719 ðeah þe hine mihtig God     mægenes wynnum
1720 eafeþum stepte     ofer ealle men,
1721 forð gefremede.     Hwæþere him on ferhþe greow
1722 breosthord blodreow.     Nallas beagas geaf
1723 Denum æfter dome.     Dreamleas gebad,
1724 þæt he þæs gewinnes     weorc þrowade,
1725 leodbealo longsum.     Ðu þe lær be þon,
1726 gumcyste ongit.     Ic þis gid be þe
1727 awræc wintrum frod.     Wundor is to secganne
1728 hu mihtig God     manna cynne
1729 þurh sidne sefan     snyttru bryttað,
1730 eard ⁊ eorlscipe.     He ah ealra geweald.
1731 Hwilum he on lufan     læteð hworfan
1732 monnes modgeþonc     mæran cynnes,
1733 seleð him on eþle     eorþan wynne
1734 to healdanne     hleoburh wera,
1735 gedeð him swa gewealdene     worolde dælas,
1736 side rice,     þæt he his selfa ne mæg
1737 for his unsnyttrum     ende geþencean.
1738 Wunað he on wiste.     No hine wiht dweleð,
1739 adl ne yldo,     ne him inwitsorh
1740 on sefan sweorceð,     ne gesacu ohwær
1741 ecghete eoweð,     ac him eal worold
1742 wendeð on willan.     He þæt wyrse ne con."
1743 "Oð_þæt him on innan     oferhygda dæl
1744 weaxeð ⁊ wridað.     Þonne se weard swefeð,
1745 sawele hyrde.     Bið se slæp to fæst,
1746 bisgum gebunden,     bona swiðe neah,
1747 se þe of flanbogan     fyrenum sceoteð.
1748 Þonne bið on hreþre     under helm drepen
1749 biteran stræle,     him bebeorgan ne con,
1750 wom wundorbebodum     wergan gastes.
1751 Þinceð him to lytel     þæt he to lange heold;
1752 gytsað gromhydig,     nallas on gylp seleð
1753 fædde beagas,     ⁊ he þa forðgesceaft
1754 forgyteð ⁊ forgymeð,     þæs þe him ær God sealde,
1755 wuldres Waldend,     weorðmynda dæl.
1756 Hit on endestæf     eft gelimpeð
1757 þæt se lichoma     læne gedreoseð,
1758 fæge gefealleð.     Fehð oþer to,
1759 se þe unmurnlice     madmas dæleþ,
1760 eorles ærgestreon,     egesan ne gymeð.
1761 Bebeorh þe ðone bealonið,     Beowulf leofa,
1762 secg betsta,     ⁊ þe þæt selre geceos,
1763 ece rædas.     Oferhyda ne gym,
1764 mære cempa.     Nu is þines mægnes blæd
1765 ane hwile.     Eft sona bið
1766 þæt þec adl oððe ecg     eafoþes getwæfeð,
1767 oððe fyres feng,     oððe flodes wylm,
1768 oððe gripe meces,     oððe gares fliht,
1769 oððe atol yldo.     Oððe eagena bearhtm
1770 forsiteð ⁊ forsworceð.     Semninga bið
1771 þæt ðec, dryhtguma,     deað oferswyðeð.
1772 Swa ic Hring-Dena     hund missera
1773 weold under wolcnum     ⁊ hig wigge beleac,
1774 manigum mægþa     geond þysne middangeard,
1775 æscum ⁊ ecgum,     þæt ic me ænigne
1776 under swegles begong     gesacan ne tealde.
1777 Hwæt, me þæs on eþle     edwendan cwom,
1778 gyrn æfter gomene,     seoþðan Grendel wearð
1779 ealdgewinna,     ingenga min.
1780 Ic þære socne     singales wæg
1781 modceare micle.     Þæs sig Metode þanc,
1782 ecean Dryhtne,     þæs ðe ic on aldre gebad,
1783 þæt ic on þone hafelan     heorodreorigne
1784 ofer eald_gewin     eagum starige.
1785 Ga nu to setle,     symbelwynne dreoh
1786 wiggeweorþad.     Unc sceal worn fela
1787 maþma gemænra     siþðan morgen bið."
1788 Geat wæs glædmod,     geong sona to
1789 setles neosan,     swa se snottra heht.
1790 Þa wæs eft swa ær     ellenrofum,
1791 fletsittendum     fægere gereorded
1792 niowan stefne.     Nihthelm geswearc,
1793 deorc ofer dryhtgumum.     Duguð eal aras.
1794 Wolde blondenfeax     beddes neosan,
1795 gamela Scylding.     Geat unigmetes wel,
1796 rofne randwigan,     restan lyste.
1797 Sona him seleþegn,     siðes wergum
1798 feorrancundum     forð wisade;
1799 se for andrysnum     ealle beweotede
1800 þegnes þearfe,     swylce þy dogore
1801 heaþoliðende     habban scoldon.
1802 Reste hine þa rumheort.     Reced hliuade,
1803 geap ⁊ goldfah.     Gæst inne swæf,
1804 oþ_þæt hrefn blaca,     heofones wynne
1805 bliðheort bodode.     Ða com beorht scacan;
1806 @ @ @     scaþan onetton.
1807 Wæron æþelingas     eft to leodum
1808 fuse to farenne.     Wolde feor þanon,
1809 cuma collenferhð,     ceoles neosan.
1810 Heht þa, se hearda,     Hrunting beran
1811 sunu Ecglafes,     heht his sweord niman,
1812 leoflic iren.     Sægde him þæs leanes þanc,
1813 cwæð, he þone guðwine     godne tealde.
1814 wigcræftigne.     Nales wordum log
1815 meces ecge.     Þæt wæs modig secg.
1816 ⁊ þa, siðfrome,     searwum gearwe,
1817 wigend wæron.     Eode weorð Denum,
1818 æþeling to yppan,     þær se oþer wæs.
1819 Helle hildedeor     Hroðgar grette.
1820 Beowulf maþelode,     bearn Ecgþeowes:
1821 "Nu we sæliðend     secgan wyllað
1822 feorran cumene,     þæt we fundiaþ
1823 Higelac secan.     Wæron her tela
1824 willum bewenede.     Þu us wel dohtest.
1825 Gif ic þonne on eorþan     owihte mæg
1826 þinre modlufan     maran tilian,
1827 gumena dryhten,     ðonne ic gyt dyde
1828 guðgeweorca,     ic beo gearo sona.
1829 Gif ic þæt gefricge     ofer floda begang,
1830 þæt þec ymbsittend     egesan þywað,
1831 swa þec hetende     hwilum dydon,
1832 ic ðe þusenda     þegna bringe,
1833 hæleþa to helpe.     Ic on Higelace wat
1834 Geata dryhten,     þeah ðe he geong sy
1835 folces hyrde,     þæt he mec fremman wile
1836 weordum ⁊ worcum,     þæt ic þe wel herige
1837 ⁊ þe to geoce     garholt bere,
1838 mægenes fultum,     þær ðe bið manna þearf.
1839 Gif him þonne Hreþric     to hofum Geata
1840 geþingeð þeodnes bearn,     he mæg þær fela
1841 freonda findan.     Feorcyþðe beoð
1842 selran gesohte     þæm þe him selfa deah."
1843 Hroðgar maþelode     him on andsware:
1844 "Þe þa wordcwydas     wigtig Drihten
1845 on sefan sende.     Ne hyrde ic snotorlicor
1846 on swa geongum feore     guman þingian.
1847 Þu eart mægenes strang     ⁊ on mode frod,
1848 wis wordcwida.     Wen ic talige:
1849 gif þæt gegangeð     þæt ðe gar nymeð,
1850 hild heorugrimme     Hreþles eaferan,
1851 adl oþðe iren     ealdor ðinne,
1852 folces hyrde,     ⁊ þu þin feorh hafast,
1853 þæt þe Sæ-Geatas     selran næbban
1854 to geceosenne     cyning ænigne
1855 hordweard hæleþa,     gyf þu healdan wylt
1856 maga rice.     Me þin modsefa
1857 licað leng swa wel,     leofa Beowulf.
1858 Hafast þu gefered     þæt þam folcum sceal,
1859 Geata leodum     ⁊ Gar-Denum,
1860 sib gemænum,     ⁊ sacu restan,
1861 inwitniþas,     þe hie ær drugon;
1862 wesan, þenden ic wealde     widan rices,
1863 maþmas gemæne,     manig oþerne
1864 godum gegrettan     ofer ganotes bæð.
1865 Sceal hringnaca     ofer heaþu bringan
1866 lac ⁊ luftacen.     Ic þa leode wat
1867 ge wið feond ge wið freond     fæste geworhte,
1868 æghwæs untæle     ealde wisan."
1869 Ða git him eorla hleo     inne gesealde,
1870 mago Healfdenes,     maþmas twelfe.
1871 Het inne mid þæm lacum     leode swæse
1872 secean on gesyntum,     snude eft cuman.
1873 Gecyste þa,     cyning æþelum god,
1874 þeoden Scyldinga,     ðegn betstan
1875 ⁊ be healse genam.     Hruron him tearas
1876 blondenfeaxum.     Him wæs bega wen,
1877 ealdum infrodum     oþres swiðor,
1878 þæt hie seoððan na     geseon moston,
1879 modige on meþle.     Wæs him se man to þon leof
1880 þæt he þone breostwylm     forberan ne mehte.
1881 Ac him on hreþre     hygebendum fæst
1882 æfter deorum men     dyrne langað
1883 beorn wið blode.     Him Beowulf þanan,
1884 guðrinc goldwlanc,     græsmoldan træd,
1885 since hremig.     Sægenga bad
1886 agedfrean,     se þe on ancre rad.
1887 Þa wæs on gange     gifu Hroðgares
1888 oft geæhted.     Þæt wæs an cyning,
1889 æghwæs orleahtre,     oþ_þæt hine yldo benam
1890 mægenes wynnum,     se þe oft manegum scod.
1891 CWOM þa to flode     fela_modigra
1892 hægstealdra. @     Hringnet bæron
1893 locene leoðosyrcan.     Landweard onfand
1894 eftsið eorla,     swa he ær dyde.
1895 No he mid hearme     of hliðes nosan
1896 giestas grette,     ac him togeanes rad,
1897 cwæð þæt wilcuman     Wedera leodum
1898 scaþan scirhame     to scipe foron.
1899 Þa wæs on sande     sægeap naca
1900 hladen herewædum,     hringedstefna,
1901 mearum ⁊ maðmum.     Mæst hlifade
1902 ofer Hroðgares     hordgestreonum.
1903 He þæm batwearde     bunden golde
1904 swurd gesealde,     þæt he syðþan wæs
1905 on meodubence     maþma þy weorþre,
1906 yrfelafe.     Gewat him on nacan
1907 drefan deop wæter.     Dena land ofgeaf.
1908 Þa wæs be mæste     merehrægla sum,
1909 segl sale fæst.     Sundwudu þunede.
1910 No þær wegflotan     wind ofer yðum
1911 siðes getwæfde.     Sægenga for,
1912 fleat famigheals     forð ofer yðe,
1913 bundenstefna     ofer brimstreamas,
1914 þæt hie Geata clifu     ongitan meahton,
1915 cuþe næssas.     Ceol up geþrang
1916 lyftgeswenced.     On lande stod.
1917 Hraþe wæs æt holme     hyðweard geara,
1918 se þe ær lange tid     leofra manna
1919 fus æt faroðe     feor wlatode.
1920 Sælde to sande     sidfæþme scip
1921 oncearbendum fæst,     þy læs hym yþa ðrym
1922 wudu wynsuman     forwrecan meahte.
1923 Het þa up beran     æþelinga gestreon,
1924 frætwe ⁊ fætgold.     Næs him feor þanon
1925 to gesecanne     sinces bryttan,
1926 Higelac Hreþling,     þær æt ham wunað
1927 selfa mid gesiðum     sæwealle neah.
1928 Bold wæs betlic,     bregorof cyning,
1929 heahealle_in.     Hygd swiðe geong,
1930 wis welþungen,     þeah ðe wintra lyt
1931 under burhlocan     gebiden hæbbe,
1932 Hæreþes dohtor.     Næs hio hnah swa þeah,
1933 ne to gneað gifa     Geata leodum,
1934 maþmgestreona.     Mod_Þryðo wæg,
1935 fremu folces cwen,     firen ondrysne.
1936 Nænig þæt dorste     deor geneþan,
1937 swæsra gesiða,     nefne sinfrea,
1938 þæt hire an dæges     eagum starede.
1939 Ac him wælbende     weotode tealde
1940 handgewriþene;     hraþe seoþðan wæs,
1941 æfter mundgripe     mece geþinged,
1942 þæt hit sceadenmæl     scyran moste,
1943 cwealmbealu cyðan.     Ne bið swylc cwenlic þeaw
1944 idese to efnanne,     þeah ðe hio ænlicu sy,
1945 þætte freoðuwebbe     feores onsæce
1946 æfter ligetorne     leofne mannan.
1947 Huru þæt on_hoh_snod     Hemninges mæg.
1948 Ealodrincende     oðer sædan,
1949 þæt hio leodbealewa     læs gefremede,
1950 inwitniða,     syððan ærest wearð
1951 gyfen goldhroden     geongum cempan,
1952 æðelum diore,     syððan hio Offan flet
1953 ofer fealone flod     be fæder lare
1954 siðe gesohte.     Ðær hio syððan well
1955 in gumstole,     gode mære,
1956 lifgesceafta     lifigende breac,
1957 hiold heahlufan     wið hæleþa brego,
1958 ealles moncynnes     mine gefræge
1959 þæs selestan     bi sæm tweonum,
1960 eormencynnes.     Forðam Offa wæs
1961 geofum ⁊ guðum,     garcene man,
1962 wide geweorðod.     Wisdome heold
1963 eðel sinne.     Þonon geomor woc
1964 hæleðum to helpe,     Heminges mæg,
1965 nefa Garmundes,     niða cræftig.
1966 GEwat him ða se hearda     mid his hondscole
1967 sylf æfter sande     sæwong tredan,
1968 wide waroðas.     Woruldcandel scan,
1969 sigel suðan fus.     Hi sið drugon,
1970 elne geeodon,     to ðæs ðe eorla hleo,
1971 bonan Ongenþeoes     burgum in innan,
1972 geongne guðcyning     godne gefrunon
1973 hringas dælan.     Higelace wæs
1974 sið Beowulfes     snude gecyðed,
1975 þæt ðær on worðig     wigendra hleo,
1976 lindgestealla,     lifigende cwom,
1977 heaðolaces hal     to hofe gongan.
1978 Hraðe wæs gerymed,     swa se rica bebead,
1979 feðegestum     flet innanweard.
1980 Gesæt þa wið sylfne,     se ða sæcce genæs,
1981 mæg wið mæge,     syððan mandryhten
1982 þurh hleoðorcwyde     holdne gegrette,
1983 meaglum wordum.     Meoduscencum hwearf
1984 geond þæt herereced     Hæreðes dohtor,
1985 lufode ða leode,     liðwæge bær
1986 hænum to handa.     Higelac ongan
1987 sinne geseldan     in sele þam hean
1988 fægre fricgcean,     hyne fyrwet bræc,
1989 hwylce Sæ-Geata     siðas wæron.
1990 "Hu lomp eow on lade,     leofa Biowulf,
1991 þa ðu færinga     feorr gehogodest
1992 sæcce secean     ofer sealt wæter,
1993 hilde to Hiorote?     Ac ðu Hroðgare
1994 widcuðne wean     wihte gebettest,
1995 mærum ðeodne?     Ic ðæs modceare
1996 sorhwylmum seað,     siðe ne truwode
1997 leofes mannes.     Ic ðe lange bæd,
1998 þæt ðu þone wælgæst     wihte ne grette,
1999 lete Suð-Dene     sylfe geweorðan
2000 guðe wið Grendel.     Gode ic þanc secge,
2001 þæs ðe ic ðe gesundne     geseon moste.
2002 Biowulf maðelode,     bearn Ecgðioes:
2003 "Þæt is undyrne,     dryhten Higelac,
2004 micel gemeting     monegum fira,
2005 hwylc earfoðhwil     uncer Grendles
2006 wearð on ðam wange     þær he worna fela
2007 Sige-Scyldingum     sorge gefremede,
2008 yrmðe to aldre.     Ic ðæt eall gewræc,
2009 swa læs gylpan þearf     Grendeles maga
2010 yfel ofer eorðan     uhthlem þone,
2011 se ðe lengest leofað     laðan cynnes,
2012 fyrene bifongen.     Ic ðær furðum cwom
2013 to ðam hringsele     Hroðgar gretan.
2014 Sona me se mæra     mago Healfdenes,
2015 syððan he modsefan     minne cuðe,
2016 wið his sylfes sunu     setl getæhte.
2017 Weorod wæs on wynne.     Ne seah ic widan feorh
2018 under heofones hwealf     healsittendra
2019 medudream maran.     Hwilum mæru cwen,
2020 friðusibb folca,     flet eall geondhwearf,
2021 bædde byre geonge.     Oft hio beahwriðan
2022 secge sealde,     ær hie to setle geong.
2023 Hwilum for duguðe     dohtor Hroðgares
2024 eorlum on ende     ealuwæge bær.
2025 Þa ic Freaware     fletsittende
2026 nemnan hyrde,     þær hio nægled sinc
2027 hæleðum sealde.     Sio gehaten is,
2028 geong goldhroden,     gladum suna Frodan.
2029 Hafað þæs geworden     wine Scyldinga,
2030 rices hyrde,     ⁊ þæt ræd talað,
2031 þæt he mid ðy wife     wælfæhða dæl
2032 sæcca gesette.     Oft seldan hwær
2033 æfter leodhryre     lytle hwile
2034 bongar bugeð,     þeah seo bryd duge.
2035 Mæg þæs þonne ofþyncan     ðeodne Heaðo-Beardna
2036 ⁊ þegna gehwam     þara leoda,
2037 þonne he mid fæmnan     on flett gæð:
2038 dryhtbearn Dena     duguða, biwenede,
2039 on him gladiað     gomelra lafe,
2040 heard ⁊ hringmæl     Heaða-Bearna gestreon,
2041 þenden hie ðam wæpnum     wealdan moston.
2042 Oð_ðæt hie forlæddan     to ðam lindplegan
2043 swæse gesiðas     ond hyra sylfra feorh.
2044 Þonne cwið æt beore,     se ðe beah_gesyhð,
2045 eald æscwiga,     se ðe eall geman
2046 garcwealm gumena.     Him bið grim sefa,
2047 onginneð geomormod     geongan cempan
2048 þurh hreðra gehygd     higes cunnian,
2049 wigbealu weccean,     ⁊ þæt word acwyð:
2050 "Meaht ðu, min wine,     mece gecnawan,
2051 þone þin fæder     to gefeohte bær,
2052 under heregriman     hindeman siðe,
2053 dyre iren.     Þær hyne Dene slogon,
2054 weoldon wælstowe,     syððan wiðergyld læg,
2055 æfter hæleþa hryre,     hwate Scyldungas.
2056 Nu her þara banena     byre nathwylces,
2057 frætwum hremig,     on flet gæð,
2058 morðres gylpeð,     ⁊ þone maðþum byreð
2059 þone þe ðu mid rihte     rædan sceoldest."
2060 Manað swa ⁊ myndgað     mæla gehwylce
2061 sarum wordum,     oð_ðæt sæl cymeð
2062 þæt se fæmnan þegn     fore fæder dædum
2063 æfter billes bite     blodfag swefeð,
2064 ealdres scyldig.     Him se oðer þonan
2065 losað lifigende,     con him land geare.
2066 Þonne bioð brocene     on ba healfe
2067 aðsweord eorla.     Syððan Ingelde
2068 weallað wælniðas     ⁊ him wiflufan
2069 æfter cearwælmum     colran weorðað.
2070 Þy ic Heaðo-Bearna     hyldo ne telge,
2071 dryhtsibbe dæl     Denum unfæcne,
2072 freondscipe fæstne.     Ic sceal forð sprecan
2073 gen ymbe Grendel,     þæt ðu geare cunne,
2074 sinces brytta,     to hwan syððan wearð
2075 hondræs hæleða.     Syððan heofones gim
2076 glad ofer grundas,     gæst yrre cwom,
2077 eatol æfengrom     user neosan,
2078 ðær we gesunde     sæl weardodon.
2079 Þær wæs Hondscio     hilde onsæge
2080 feorhbealu fægum.     He fyrmest læg,
2081 gyrded cempa.     Him Grendel wearð,
2082 mærum maguþegne,     to muðbonan;
2083 leofes mannes     lic eall forswealg.
2084 No ðy ær ut ða gen     idelhende
2085 bona blodigtoð,     bealewa gemyndig,
2086 of ðam goldsele     gongan wolde.
2087 Ac he mægnes rof     min costode,
2088 grapode geareofolm.     Glof hangode
2089 sid ⁊ syllic,     searobendum fæst.
2090 Sio wæs orðoncum     eall gegyrwed
2091 deofles cræftum     ⁊ dracan fellum.
2092 He mec þær on innan     unsynnigne,
2093 dior dædfruma     gedon wolde
2094 manigra sumne.     Hyt ne mihte swa,
2095 syððan ic on yrre     upprihte astod.
2096 To lang ys to reccenne     hu ic ðam leodsceaðan
2097 yfla gehwylces     hondlean forgeald.
2098 Þær ic, þeoden min,     þine leode
2099 weorðode weorcum.     He on weg losade
2100 lytle hwile,     lifwynna breac.
2101 Hwæþre him sio swiðre     swaðe weardade
2102 hand on Hiorte,     ⁊ he hean ðonan,
2103 modes geomor,     meregrund gefeoll.
2104 Me þone wælræs     wine Scildunga
2105 fættan golde     fela leanode,
2106 manegum maðmum,     syððan mergen com,
2107 ⁊ we to symble     geseten hæfdon.
2108 Þær wæs gidd ⁊ gleo.     Gomela Scilding
2109 felafricgende,     feorran rehte.
2110 Hwilum hildedeor     hearpan wynne
2111 gomelwudu grette;     hwilum gyd awræc,
2112 soð ⁊ sarlic;     hwilum syllic spell.
2113 Rehte æfter rihte     rumheort cyning.
2114 Hwilum eft ongan,     eldo gebunden,
2115 gomel guðwiga,     gioguðe cwiðan,
2116 hildestrengo.     Hreðer inne weoll,
2117 þonne he, wintrum frod,     worn gemunde.
2118 Swa we þær_inne     andlangne dæg
2119 niode naman,     oð_ðæt niht becwom,
2120 oðer to yldum.     Þa wæs eft hraðe
2121 gearo gyrnwræce     Grendeles modor.
2122 Siðode sorhfull;     sunu deað fornam,
2123 wighete Wedra.     Wif unhyre
2124 hyre bearn gewræc,     beorn acwealde
2125 ellenlice.     Þær wæs Æschere,
2126 frodan fyrnwitan     feorh uðgenge.
2127 Noðer hy hine ne moston,     syððan mergen cwom,
2128 deaðwerigne     Denia leode
2129 bronde forbærnan,     ne on bel hladan
2130 leofne mannan.     Hio þæt lic ætbær
2131 feondes fæðme     under firgenstream.
2132 þæt wæs Hroðgare     hreowa tornost
2133 þara þe leodfruman     lange begeate.
2134 Þa se ðeoden mec     ðine life
2135 healsode hreohmod,     þæt ic on holma geþring
2136 eorlscipe efnde,     ealdre geneðde,
2137 mærðo fremede.     He me mede gehet.
2138 Ic ða ðæs wælmes,     þe is wide cuð,
2139 grimme gryrelicne     grundhyrde fond.
2140 Þær unc hwile wæs     hand gemæne.
2141 Holm heolfre weoll,     ⁊ ic heafde becearf
2142 in ðam grundsele     Grendeles modor
2143 eacnum ecgum.     Unsofte þonan
2144 feorh oðferede.     Næs ic fæge þa gyt.
2145 Ac me eorla hleo     eft gesealde
2146 maðma menigeo,     maga Healfdenes."
2147 "Swa se ðeodkyning     þeawum lyfde.
2148 Nealles ic ðam leanum     forloren hæfde,
2149 mægnes mede,     ac he me maðmas geaf,
2150 sunu Healfdenes,     on minne sylfes dom.
2151 Ða ic ðe, beorncyning,     bringan wylle,
2152 estum geywan.     Gen is eall æt ðe
2153 @ lissa gelong.     Ic lyt hafo
2154 heafodmaga     nefne, Hygelac, ðec."
2155 Het ða in beran     eafor_heafodsegn,
2156 heaðosteapne helm,     hare byrnan,
2157 guðsweord geatolic.     Gyd æfter wræc.
2158 "Me ðis hildesceorp     Hroðgar sealde,
2159 snotra fengel.     Sume worde het,
2160 þæt ic his ærest ðe     est gesægde;
2161 cwæð þæt hyt hæfde     Hiorogar cyning,
2162 leod Scyldunga     lange hwile.
2163 No ðy ær suna sinum     syllan wolde,
2164 hwatum Heorowearde,     þeah he him hold wære,
2165 breostgewædu.     Bruc ealles well."
2166 Hyrde ic þæt þam frætwum     feower mearas
2167 lungre gelice     last weardode,
2168 æppelfealuwe.     He him est geteah
2169 meara ⁊ maðma.     Swa sceal mæg don,
2170 nealles inwitnet     oðrum bregdon,
2171 dyrnum cræfte     deað renian
2172 hondgesteallan.     Hygelace wæs
2173 niða heardum     nefa swyðe hold,
2174 ⁊ gehwæðer oðrum     hroþra gemyndig.
2175 Hyrde ic þæt he ðone healsbeah     Hygde gesealde,
2176 wrætlicne wundurmaððum,     ðone þe him Wealhðeo geaf,
2177 ðeodnes dohtor,     þrio wicg somod
2178 swancor ⁊ sadolbeorht.     Hyre syððan wæs
2179 æfter beahðege     brost geweorðod.
2180 Swa bealdode,     bearn Ecgðeowes,
2181 guma guðum cuð,     godum dædum.
2182 Dreah æfter dome,     nealles druncne slog
2183 heorðgeneatas.     Næs him hreoh sefa,
2184 ac he mancynnes,     mæste cræfte,
2185 ginfæstan gife,     þe him God sealde,
2186 heold hildedeor.     Hean wæs lange
2187 swa hyne Geata bearn     godne ne tealdon,
2188 ne hyne on medobence     micles wyrðne
2189 drihten wereda     gedon wolde.
2190 Swyðe sægdon,     þæt he sleac wære,
2191 æðeling unfrom.     Edwenden cwom
2192 tireadigum menn     torna gehwylces.
2193 Het ða eorla hleo     in gefetian,
2194 heaðorof cyning,     Hreðles lafe,
2195 golde gegyrede.     Næs mid Geatum ða
2196 sincmaðþum selra     on sweordes had.
2197 Þæt he on Biowulfes     bearm alegde,
2198 ⁊ him gesealde     seofan þusendo,
2199 bold ⁊ bregostol.     Him wæs bam samod
2200 on ðam leodscipe     lond gecynde,
2201 eard eðelriht,     oðrum swiðor
2202 side rice,     þam ðær selra wæs.
2203 Eft þæt geiode     ufaran dogrum
2204 hildehlæmmum,     syððan Hygelac læg,
2205 ⁊ Hearede     hildemeceas
2206 under bordhreoðan     to bonan wurdon,
2207 ða hyne gesohtan     on sigeþeode,
2208 hearde hildefrecan,     Heaðo-Scilfingas,
2209 niða genægdan     nefan Hererices,
2210 þæt syððan Beowulfe     brade rice
2211 on hand gehwearf.     He geheold tela
2212 fiftig wintra,     wæs ða frod cyning,
2213 eald eþelweard,     oð_ðæt on ongan
2214 deorcum nihtum     draca ricsian,
2215 se ðe on heaðohlæwe     hord beweotode,
2216 stanbeorh stearcne.     Stig under læg
2217 eldum uncuð.     Þær on innan giong
2218 niða nathwylc,     @ nyddæl gefeng
2219 hæðnum horde,     hondgewriþen dæl,
2220 @ since fahne.     @ He þæt syððan beget
2221 þeah ðe he slæpende     besyred hæfde
2222 þeofes cræfte,     þæt sie ðiod onfand,
2223 bufolc beornes,     þæt he gebolgen wæs.
2224 Nealles wæs geweoldum     wyrmhorda cræft,
2225 sylfes willum,     se ðe him sare gesceod,
2226 ac for þreanedlan     þeof nathwylces
2227 hæleða bearna     heteswengeas fleoh;
2228 ðær_wæs_þearfa,     ⁊ ðær inne weall,
2229 secg synbysig,     sona onwacede,
2230 þæt gean ðam gyste     gryrebroga stod.
2231 Hwæðre fyrensceapen     @ @ @ @ @ ... se fær begeat.
2232 Sincfæt sohte     þær wæs swylcra fela
2233 in ðam eorðsele     ærgestreona,
2234 swa hy on geardagum     gumena nathwylc,
2235 eormenlafe     æþelan cynnes,
2236 þanchycgende     þær gehydde,
2237 deore maðmas.     Ealle hie deað fornam
2238 ærran mælum,     ⁊ si an ða gen
2239 leoda duguðe,     se ðær lengest hwearf,
2240 weard winegeomor,     wende þæs yldan,
2241 þæt he lytel fæc     longgestreona
2242 brucan moste.     Beorh eallgearo
2243 wunode on wonge     wæteryðum neah,
2244 niwe be næsse,     nearocræftum fæst.
2245 Þær on innan bær     eorlgestreona
2246 hringa hyrde     handwyrðne dæl,
2247 fættan goldes.     Fea worda cwæð:
2248 "Heald þu nu, hruse,     nu hæleð ne mostan,
2249 eorla æhta.     Hwæt, hyt ær on ðe
2250 gode begeaton.     Guðdeað fornam,
2251 feorhbeale frecne,     fyrena gehwylcne,
2252 leoda minra,     þa meðe þis @ ofgeaf.
2253 Gesawon seledreamas.     @ Nah, hwa sweord wege
2254 oððe forð_sele     fæted wæge,
2255 dryncfæt deore.     Duguð ellor seoc.
2256 Sceal se hearda helm     hyrstedgolde
2257 fætum befeallen.     Feormynd swefað,
2258 þa ðe beadogriman     bywan sceoldon.
2259 Ge swylce seo herepad,     sio æt hilde gebad
2260 ofer borda gebræc     bite irena,
2261 brosnað æfter beorne.     Ne mæg byrnan hring
2262 æfter wigfruman     wide feran,
2263 hæleðum be healfe.     Næs hearpan wyn,
2264 gomen gleobeames,     ne god hafoc
2265 geond sæl swingeð,     ne se swifta mearh
2266 burhstede beateð.     Bealocwealm hafað
2267 fela feorhcynna     forð onsended."
2268 Swa giomormod     giohðo mænde
2269 an æfter eallum,     unbliðe hwearf
2270 dæges ⁊ nihtes,     oð_ðæt deaðes wylm
2271 hran æt heortan.     Hordwynne fond,
2272 eald uhtsceaða,     opene standan,
2273 se ðe, byrnende,     biorgas seceð.
2274 Nacod niðdraca     nihtes fleogeð,
2275 fyre befangen.     Hyne foldbuend,
2276 swiðe drædað.     He gesecean sceall
2277 hearm on hrusan,     þær he hæðen gold
2278 warað wintrum frod.     Ne byð him wihte ðy sel.
2279 Swa se ðeodsceaða     þreo hund wintra
2280 heold on hrusan     hordærna sum,
2281 eacencræftig,     oð_ðæt hyne an abealch,
2282 mon on mode.     Mandryhtne bær
2283 fæted wæge,     frioðowære bæd
2284 hlaford sinne.     Ða wæs hord rasod,
2285 onboren beaga hord.     Bene getiðad
2286 feasceaftum men.     Frea sceawode
2287 fira fyrngeweorc     forman siðe.
2288 Þa se wyrm onwoc,     wroht wæs geniwad.
2289 Stonc ða æfter stane,     stearcheort onfand
2290 feondes fotlast.     He to forð gestop
2291 dyrnan cræfte     dracan heafde neah.
2292 Swa mæg unfæge     eaðe gedigan
2293 wean ⁊ wræcsið     se ðe Waldendes
2294 hyldo gehealdeþ.     Hordweard sohte
2295 georne æfter grunde,     wolde guman findan,
2296 þone þe him on sweofote     sare geteode.
2297 Hat ⁊ hreohmod,     hlæw oft ymbehwearf
2298 ealne utanweardne.     Ne ðær ænig mon
2299 on þam westenne,     hwæðre hilde gefeh,
2300 beaduweorces.     Hwilum on beorh æthwearf,
2301 sincfæt sohte.     He þæt sona onfand,
2302 ðæt hæfde gumena sum     goldes gefandod,
2303 heahgestreona.     Hordweard onbad
2304 earfoðlice,     oð_ðæt æfen cwom.
2305 Wæs ða gebolgen     beorges hyrde,
2306 wolde se laða     lige forgyldan
2307 drincfæt dyre.     Þa wæs dæg sceacen
2308 wyrme on willan.     No on wealle læg,
2309 bidan wolde,     ac mid bæle for,
2310 fyre gefysed.     Wæs se fruma egeslic
2311 leodum on lande,     swa hyt lungre wearð
2312 on hyra sincgifan     sare geendod.
2313 ÐA se gæst ongan     gledum spiwan,
2314 beorht hofu bærnan.     Bryneleoma stod
2315 eldum on andan.     No ðær aht cwices
2316 lað lyftfloga     læfan wolde.
2317 Wæs þæs wyrmes wig     wide gesyne,
2318 nearofages nið     nean ⁊ feorran,
2319 hu se guðsceaða     Geata leode
2320 hatode ⁊ hynde.     Hord eft gesceat,
2321 dryhtsele dyrnne     ær dæges hwile.
2322 Hæfde landwara     lige befangen,
2323 bæle ⁊ bronde.     Beorges getruwode,
2324 wiges ⁊ wealles.     Him seo wen geleah.
2325 Þa wæs Biowulfe     broga gecyðed
2326 snude to soðe,     þæt his sylfes ham,
2327 bolda selest,     brynewylmum mealt,
2328 gifstol Geata.     Þæt ðam godan wæs
2329 hreow on hreðre,     hygesorga mæst.
2330 Wende se wisa     þæt he Wealdende
2331 ofer ealde riht     ecean Dryhtne
2332 bitre gebulge.     Breost innan weoll
2333 þeostrum geþoncum,     swa him geþywe ne wæs.
2334 Hæfde ligdraca     leoda fæsten,
2335 ealond utan,     eorðweard ðone
2336 gledum forgrunden.     Him ðæs guðkyning,
2337 Wedera þioden,     wræce leornode.
2338 Heht him þa gewyrcean,     wigendra hleo,
2339 eallirenne,     eorla dryhten,
2340 wigbord wrætlic.     Wisse he gearwe
2341 þæt him holtwudu     helpan ne meahte,
2342 lind wið lige.     Sceolde liþenddaga,
2343 æþeling ærgod,     ende gebidan
2344 worulde lifes,     ⁊ se wyrm somod,
2345 þeah ðe hordwelan     heolde lange.
2346 Oferhogode ða     hringa fengel
2347 þæt he þone widflogan     weorode gesohte
2348 sidan herge.     No he him þam sæcce ondred,
2349 ne him þæs wyrmes wig     for wiht dyde,
2350 eafoð ⁊ ellen,     forðon he ær fela
2351 nearo neðende     niða gedigde,
2352 hildehlemma,     syððan he Hroðgares
2353 sigoreadig secg,     sele fælsode,
2354 ⁊ æt guðe forgrap     Grendeles mægum,
2355 laðan cynnes.     No þæt læsest wæs
2356 hondgemota,     þær mon Hygelac sloh,
2357 syððan Geata cyning,     guðe ræsum,
2358 freawine folca,     Freslondum on,
2359 Hreðles eafora,     hiorodryncum swealt,
2360 bille gebeaten.     Þonan Biowulf com
2361 sylfes cræfte,     sundnytte dreah.
2362 Hæfde him on earme     ealra þritig
2363 hildegeatwa,     þa he to holme giong.
2364 Nealles Hetware     hremge þorfton
2365 feðewiges,     þe him foran ongean
2366 linde bæron.     Lyt eft becwom
2367 fram þam hildfrecan     hames niosan.
2368 Oferswam ða sioleða bigong     sunu Ecgðeowes,
2369 earm anhaga     eft to leodum.
2370 Þær him Hygd gebead     hord ⁊ rice,
2371 beagas ⁊ bregostol.     Bearne ne truwode,
2372 þæt he wið ælfylcum     eþelstolas
2373 healdan cuðe.     Ða wæs Hygelac dead.
2374 No ðy ær feasceafte     findan meahton
2375 æt ðam æðelinge     ænige ðinga,
2376 þæt he Heardrede     hlaford wære,
2377 oððe þone cynedom     ciosan wolde.
2378 Hwæðre he him on folce     freondlarum heold,
2379 estum mid are,     oð_ðæt he yldra wearð,
2380 Weder-Geatum weold.     Hyne wræcmæcgas
2381 ofer sæ sohtan,     suna Ohteres.
2382 Hæfdon hy forhealden     helm Scylfinga,
2383 þone selestan     sæcyninga
2384 þara ðe_ðe in Swiorice     sinc brytnade,
2385 mærne þeoden.     Him þæt to mearce wearð.
2386 He þær orfeorme     feorhwunde hleat,
2387 sweordes swengum,     sunu Hygelaces.
2388 ⁊ him eft gewat     Ongenðioes bearn
2389 hames niosan,     syððan Heardred læg.
2390 Let ðone bregostol     Biowulf healdan,
2391 Geatum wealdan.     Þæt wæs god cyning.
2392 SE ðæs leodhryres     lean gemunde.
2393 Uferan dogrum     Eadgilse wearð
2394 feasceaftum freond.     Folce gestepte
2395 ofer sæ side     sunu Ohteres,
2396 wigum ⁊ wæpnum.     Þæt he gewræc syððan
2397 cealdum cearsiðum,     cyning ealdre bineat.
2398 Swa he niða gehwane     genesen hæfde,
2399 sliðra geslyhta,     sunu Ecgðiowes,
2400 ellenweorca,     oð ðone anne dæg,
2401 þe he wið þam wyrme     gewegan sceolde.
2402 Gewat þa, twelfa sum,     torne gebolgen,
2403 dryhten Geata,     dracan sceawian.
2404 Hæfde þa gefrunen     hwanan sio fæhð aras,
2405 bealonið biorna.     Him to bearme cwom
2406 maðþumfæt mære,     þurh ðæs meldan hond.
2407 Se wæs on ðam ðreate     þreotteoða secg,
2408 se ðæs orleges     or onstealde,
2409 hæft hygegiomor.     Sceolde hean ðonon
2410 wong wisian.     He ofer willan giong
2411 to ðæs ðe he eorðsele     anne wisse,
2412 hlæw under hrusan     holmwylme neh,
2413 yðgewinne.     Se wæs innan full
2414 wrætta ⁊ wira.     Weard unhiore,
2415 gearo guðfreca     goldmaðmas heold,
2416 eald under eorðan.     Næs þæt yðe ceap,
2417 to gegangenne     gumena ænigum.
2418 Gesæt ða on næsse     niðheard cyning,
2419 þenden hælo abead     heorðgeneatum,
2420 goldwine Geata.     Him wæs geomor sefa,
2421 wæfre ⁊ wælfus.     Wyrd ungemete neah
2422 se ðone gomelan     gretan sceolde,
2423 secean sawle hord,     sundur gedælan
2424 lif wið lice.     No þon lange wæs
2425 feorh æþelinges     flæsce bewunden.
2426 Biowulf maþelade,     bearn Ecgðeowes:
2427 "Fela ic on gioguðe     guðræsa genæs,
2428 orleghwila.     Ic þæt eall gemon.
2429 Ic wæs syfanwintre     þa mec sinca baldor,
2430 freawine folca,     æt minum fæder genam.
2431 Heold mec ⁊ hæfde     Hreðel cyning,
2432 geaf me sinc ⁊ symbel,     sibbe gemunde;
2433 næs ic him to life     laðra owihte
2434 beorn in burgum,     þonne his bearna hwylc,
2435 Herebeald ⁊ Hæðcyn     oððe Hygelac min.
2436 Wæs þam yldestan     ungedefelice
2437 mæges dædum     morþorbed stred,
2438 syððan hyne Hæðcyn     of hornbogan,
2439 his freawine     flane geswencte,
2440 miste mercelses     ⁊ his mæg ofscet,
2441 broðor oðerne     blodigan gare.
2442 Þæt wæs feohleas gefeoht,     fyrenum gesyngad,
2443 hreðre hygemeðe.     Sceolde hwæðre swa þeah
2444 æðeling unwrecen     ealdres linnan.
2445 Swa bið geomorlic     gomelum ceorle
2446 to gebidanne     þæt his byre ride
2447 giong on galgan.     Þonne he gyd wrece,
2448 sarigne sang,     þonne his sunu hangað
2449 hrefne to hroðre,     ⁊ he him helpan ne mæg,
2450 eald ⁊ infrod     ænige gefremman.
2451 Symble bið gemyndgad     morna gehwylce,
2452 eaforan ellorsið.     Oðres ne gymeð
2453 to gebidanne     burgum in innan
2454 yrfeweardas,     þonne se an hafað
2455 þurh deaðes nyd     dæda gefondad.
2456 Gesyhð sorhcearig     on his suna bure
2457 winsele westne,     windge reste
2458 reote berofene.     Ridend swefað,
2459 hæleð in hoðman.     Nis þær hearpan sweg,
2460 gomen in geardum,     swylce ðær iu wæron."
2461 "GEwiteð þonne on sealman,     sorhleoð gæleð,
2462 an æfter anum.     Þuhte him eall to rum,
2463 wongas ⁊ wicstede.     Swa Wedra helm
2464 æfter Herebealde     heortan sorge,
2465 weallinde, wæg.     Wihte ne meahte
2466 on ðam feorhbonan     fæghðe gebetan.
2467 No ðy ær he þone heaðorinc     hatian ne meahte
2468 laðum dædum,     þeah him leof ne wæs.
2469 He ða mid þære sorhge,     þe him sio sar belamp,
2470 gumdream ofgeaf,     Godes leoht geceas.
2471 Eaferum læfde,     swa deð eadig mon,
2472 lond ⁊ leodbyrig,     þa he of life gewat.
2473 Þa wæs synn ⁊ sacu     Sweona ⁊ Geata
2474 ofer wid wæter     wroht gemæne,
2475 herenið hearda,     syððan Hreðel swealt,
2476 oððe him Ongenðeowes     eaferan wæran
2477 frome fyrdhwate.     Freode ne woldon
2478 ofer heafo healdan,     ac ymb Hreosna-Beorh
2479 eatolne inwitscear     oft gefremedon.
2480 Þæt mægwine     mine gewræcan,
2481 fæhðe ⁊ fyrene,     swa hyt gefræge wæs,
2482 þeah ðe oðer his     ealdre gebohte
2483 heardan ceape.     Hæðcynne wearð,
2484 Geata dryhtne     guð onsæge.
2485 Þa ic on morgne gefrægn     mæg oðerne
2486 billes ecgum     on bonan stælan,
2487 þær Ongenþeow     Eofores niosað.
2488 Guðhelm toglad,     gomela Scylfing
2489 hreas heaþoblac.     Hond gemunde
2490 fæhðo genoge,     feorhsweng ne ofteah.
2491 Ic him þa maðmas,     þe he me sealde,
2492 geald æt guðe,     swa me gifeðe wæs,
2493 leohtan sweorde.     He me lond forgeaf,
2494 eard, eðelwyn.     Næs him ænig þearf,
2495 þæt he to Gifðum     oððe to Gar-Denum
2496 oððe in Swiorice     secean þurfe
2497 wyrsan wigfrecan,     weorðe gecypan.
2498 Symle ic him on feðan     beforan wolde,
2499 ana on orde,     ⁊ swa to aldre sceall
2500 sæcce fremman,     þenden þis sweord þolað.
2501 Þæt mec ær ⁊ sið     oft gelæste,
2502 syððan ic for dugeðum     Dæghrefne wearð
2503 to handbonan,     Huga cempan.
2504 Nalles he ða frætwe     Frescyninge,
2505 breostweorðunge     bringan moste,
2506 ac in cempan gecrong     cumbles hyrde,
2507 æþeling on elne.     Ne wæs ecg bona,
2508 ac him hildegrap     heortan wylmas,
2509 banhus gebræc.     Nu sceall billes ecg,
2510 hond ⁊ heard sweord     ymb hord wigan."
2511 Beowulf maðelode,     beotwordum spræc
2512 niehstan siðe:     "Ic geneðde fela
2513 guða on geogoðe;     gyt ic wylle,
2514 frod folces weard     fæhðe secan,
2515 mærðum fremman,     gif mec se mansceaða
2516 of eorðsele     ut geseceð."
2517 Gegrette ða     gumena gehwylcne,
2518 hwate helmberend     hindeman siðe,
2519 swæse gesiðas:     "Nolde ic sweord beran,
2520 wæpen to wyrme,     gif ic wiste hu
2521 wið ðam aglæcean     elles meahte
2522 gylpe wiðgripan,     swa ic gio wið Grendle dyde.
2523 Ac ic ðær heaðufyres     hates wene,
2524 reðes ⁊ hattres;     forðon ic me on hafu
2525 bord ⁊ byrnan.     Nelle ic beorges weard
2526 oferfleon fotes trem,     ac unc @ sceal
2527 weorðan æt wealle     swa unc wyrd geteoð,
2528 Metod manna gehwæs.     Ic eom on mode from
2529 þæt ic wið þone guðflogan     gylp ofersitte.
2530 Gebide ge on beorge     byrnum werede,
2531 secgas on searwum,     hwæðer sel mæge
2532 æfter wælræse     wunde gedygan
2533 uncer twega.     Nis þæt eower sið,
2534 ne gemet mannes,     nefne min anes."
2535 Wat he wið aglæcean     eofoðo dæle,
2536 eorlscype efne.     "Ic mid elne sceall
2537 gold gegangan,     oððe guð nimeð,
2538 feorhbealu frecne     frean eowerne."
2539 Aras ða bi ronde,     rof oretta,
2540 heard under helme,     hiorosercean bær
2541 under stancleofu,     strengo getruwode
2542 anes mannes.     Ne bið swylc earges sið!
2543 Geseah ða be wealle,     se ðe worna fela,
2544 gumcystum god,     guða gedigde,
2545 hildehlemma,     þonne hnitan feðan
2546 stodan stanbogan,     stream ut þonan
2547 brecan of beorge.     Wæs þære burnan wælm
2548 heaðofyrum hat,     ne meahte horde neah,
2549 unbyrnende,     ænige hwile
2550 deop gedygan,     for dracan lege.
2551 Let ða of breostum,     ða he gebolgen wæs,
2552 Weder-Geata leod     word ut faran;
2553 stearcheort styrmde.     Stefn in becom,
2554 heaðotorht hlynnan     under harne stan.
2555 Hete wæs onhrered,     hordweard oncniow
2556 mannes reorde.     Næs ðær mara fyrst
2557 freode to friclan.     From ærest cwom
2558 oruð aglæcean     ut of stane,
2559 hat hildeswat.     Hruse dynede.
2560 Biorn under beorge     bordrand onswaf
2561 wið ðam gryregieste     Geata dryhten.
2562 Ða wæs hringbogan     heorte gefysed
2563 sæcce to seceanne.     Sweord ær gebræd
2564 god guðcyning,     gomele lafe,
2565 ecgum ungleaw.     Æghwæðrum wæs
2566 bealohycgendra     broga fram oðrum.
2567 Stiðmod gestod     wið steapne rond,
2568 winia bealdor,     ða se wyrm gebeah
2569 snude tosomne.     He on searwum bad.
2570 Gewat ða byrnende     gebogen scriðan
2571 to gescipe scyndan.     Scyld wel gebearg
2572 life ⁊ lice     læssan hwile
2573 mærum þeodne     þonne his myne sohte,
2574 ðær he þy fyrste     forman dogore
2575 wealdan moste,     swa him wyrd ne gescraf
2576 hreð æt hilde.     Hond up abræd
2577 Geata dryhten,     gryrefahne sloh
2578 Incgelafe,     þæt sio ecg gewac,
2579 brun on bane,     bat unswiðor
2580 þonne his ðiodcyning     þearfe hæfde,
2581 bysigum gebæded.     Þa wæs beorges weard
2582 æfter heaðuswenge     on hreoum mode.
2583 Wearp wælfyre;     wide sprungon
2584 hildeleoman.     Hreðsigora ne gealp
2585 goldwine Geata.     Guðbill geswac,
2586 nacod æt niðe,     swa hyt no sceolde,
2587 iren ærgod.     Ne wæs þæt eðe sið,
2588 þæt se mæra     maga Ecgðeowes
2589 grundwong þone     ofgyfan wolde.
2590 Sceolde @ willan     wic eardian
2591 elles hwergen,     swa sceal æghwylc mon
2592 alætan lændagas.     Næs ða long to ðon,
2593 þæt ða aglæcean     hy eft gemetton.
2594 Hyrte hyne hordweard,     hreðer æðme weoll,
2595 niwan stefne.     Nearo ðrowode,
2596 fyre befongen,     se ðe ær folce weold.
2597 Nealles him on heape     handgesteallan,
2598 æðelinga bearn,     ymbe gestodon
2599 hildecystum,     ac hy on holt bugon,
2600 ealdre burgan.     Hiora in anum weoll
2601 sefa wið sorgum.     Sibb æfre ne mæg
2602 wiht onwendan,     þam ðe wel þenceð.
2603 WIGlaf wæs haten,     Weoxstanes sunu,
2604 leoflic lindwiga,     leod Scylfinga,
2605 mæg Ælfheres.     Geseah his mondryhten
2606 under heregriman     hat þrowian.
2607 Gemunde ða ða are     þe he him ær forgeaf,
2608 wicstede weligne     Wægmundinga,
2609 folcrihta gehwylc,     swa his fæder ahte.
2610 Ne mihte ða forhabban,     hond rond gefeng,
2611 geolwe linde,     gomelswyrd geteah.
2612 Þæt wæs mid eldum     Eanmundes laf.
2613 Suna Ohtere     þam æt sæcce wearð
2614 wræcca wineleasum,     Weohstan se bana,
2615 meces ecgum,     ⁊ his magum ætbær
2616 brunfagne helm,     hringde byrnan,
2617 ealdsweord etonisc.     Þæt him Onela forgeaf,
2618 his gædelinges     guðgewædu,
2619 fyrdsearo fuslic.     No ymbe ða fæhðe spræc,
2620 þeah ðe he his broðor bearn     abredwade.
2621 He @ frætwe geheold     fela missera,
2622 bill ⁊ byrnan,     oð_ðæt his byre mihte
2623 eorlscipe efnan     swa his ærfæder.
2624 Geaf him ða mid Geatum     guðgewæda,
2625 æghwæs unrim,     þa he of ealdre gewat,
2626 frod on forðweg.     Þa wæs forma sið
2627 geongan cempan,     þæt he guðe ræs
2628 mid his freodryhtne     fremman sceolde.
2629 Ne gemealt him, se modsefa,     ne his mægenes laf
2630 gewac æt wige.     Þa se wyrm onfand,
2631 syððan hie togædre     gegan hæfdon.
2632 Wiglaf maðelode,     wordrihta fela
2633 sægde gesiðum.     Him wæs sefa geomor.
2634 "Ic ðæt mæl geman,     þær we medu þegun,
2635 þonne we geheton     ussum hlaforde
2636 in biorsele,     ðe us ðas beagas geaf,
2637 þæt we him ða guðgetawa     gyldan woldon,
2638 gif him þyslicu     þearf gelumpe,
2639 helmas ⁊ heard sweord.     Ðe he usic on herge geceas
2640 to ðyssum siðfate     sylfes willum.
2641 Onmunde usic mærða,     ⁊ me þas maðmas geaf,
2642 þe he usic garwigend     gode tealde,
2643 hwate helmberend,     þeah ðe hlaford us
2644 þis ellenweorc     ana aðohte
2645 to gefremmanne,     folces hyrde,
2646 forðan he manna mæst     mærða gefremede,
2647 dæda dollicra.     Nu is se dæg cumen
2648 þæt ure mandryhten     mægenes behofað
2649 godra guðrinca.     Wutun gongan to
2650 helpan hildfruman,     þenden hyt sy,
2651 gledegesa grim.     God wat on mec
2652 þæt me is micle leofre,     þæt minne lichaman
2653 mid minne goldgyfan     gled fæðmie.
2654 Ne þynceð me gerysne,     þæt we rondas beren
2655 eft to earde,     nemne we æror mægen
2656 fane gefyllan,     feorh ealgian
2657 Wedra ðeodnes.     Ic wat geare,
2658 þæt næron ealdgewyrht,     þæt he ana scyle
2659 Geata duguðe     gnorn þrowian,
2660 gesigan æt sæcce.     Urum sceal sweord ⁊ helm,
2661 byrne ⁊ byrduscrud     bam gemæne."
2662 Wod þa þurh þone wælrec,     wigheafolan bær
2663 frean on fultum.     Fea worda cwæð:
2664 "Leofa Biowulf,     læst eall tela,
2665 swa ðu on geoguðfeore     geara gecwæde,
2666 þæt ðu ne alæte     be ðe lifigendum
2667 dom gedreosan.     Scealt nu dædum rof,
2668 æðeling anhydig,     ealle mægene,
2669 feorh ealgian.     Ic ðe fullæstu."
2670 Æfter ðam wordum     wyrm yrre cwom,
2671 atol inwitgæst     oðre siðe,
2672 fyrwylmum fah     fionda niosian
2673 laðra manna.     Ligyðum for,
2674 born bord wið rond.     Byrne ne meahte
2675 geongum garwigan     geoce gefremman,
2676 ac se maga geonga     under his mæges scyld
2677 elne geeode,     þa his agen wæs
2678 gledum forgrunden.     Þa gen guðcyning
2679 miht gemunde,     mægenstrengo sloh
2680 hildebille,     þæt hyt on heafolan stod
2681 niþe genyded.     Nægling forbærst,
2682 geswac æt sæcce     sweord Biowulfes
2683 gomol ⁊ grægmæl.     Him þæt gifeðe ne wæs,
2684 þæt him irenna     ecge mihton
2685 helpan æt hilde.     Wæs sio hond to strong,
2686 se ðe meca gehwane     mine gefræge
2687 swenge ofersohte.     Þonne he to sæcce bær
2688 wæpen wundum heard;     næs him wihte ðe sel.
2689 Þa wæs þeodsceaða     þriddan siðe,
2690 frecne fyrdraca     fæhða gemyndig,
2691 ræsde on ðone rofan,     þa him rum ageald,
2692 hat ⁊ heaðogrim,     heals ealne ymbefeng
2693 biteran banum.     He geblodegod wearð
2694 sawuldriore.     Swat yðum weoll.
2695 ÐA ic æt þearfe gefrægn     þeodcyninges
2696 andlongne eorl     ellen cyðan,
2697 cræft ⁊ cenðu,     swa him gecynde wæs.
2698 Ne hedde he þæs heafolan,     ac sio hand gebarn
2699 modiges mannes,     þær he his mægenes healp,
2700 þæt he þone niðgæst     nioðor hwene sloh,
2701 secg on searwum,     þæt ðæt sweord gedeaf,
2702 fah ⁊ fæted;     þæt ðæt fyr ongon
2703 sweðrian syððan.     Þa gen sylf cyning
2704 geweold his gewitte,     wællseaxe gebræd
2705 biter ⁊ beaduscearp,     þæt he on byrnan wæg.
2706 Forwrat Wedra helm     wyrm on middan.
2707 Feond gefyldan,     ferh ellen wræc,
2708 ⁊ hi hyne þa begen     abroten hæfdon,
2709 sibæðelingas.     Swylc sceolde secg wesan,
2710 þegn æt ðearfe.     Þæt ðam þeodne wæs
2711 siðas sigehwile     sylfes dædum
2712 worlde geweorces.     Ða sio wund ongon,
2713 þe him se eorðdraca     ær geworhte,
2714 swelan ⁊ swellan.     He þæt sona onfand
2715 þæt him on breostum     bealonið weoll,
2716 attor on innan.     Ða se æðeling giong,
2717 þæt he bi wealle     wishycgende
2718 gesæt on sesse.     Seah on enta geweorc
2719 hu ða stanbogan     stapulum fæste
2720 ece eorðreced     innan healden.
2721 Hyne þa mid handa     heorodreorigne,
2722 þeoden mærne,     þegn ungemete till
2723 winedryhten his     wætere gelafede,
2724 hilde sædne,     ⁊ his helm onspeon.
2725 Biowulf maþelode.     He ofer benne spræc,
2726 wunde wælbleate.     Wisse he gearwe
2727 þæt he dæghwila     gedrogen hæfde,
2728 eorðan wynne.     Ða wæs eall sceacen
2729 dogorgerimes,     deað ungemete neah:
2730 "Nu ic suna minum     syllan wolde
2731 guðgewædu,     þær me gifeðe swa
2732 ænig yrfeweard     æfter wurde
2733 lice gelenge.     Ic ðas leode heold
2734 fiftig wintra.     Næs se folccyning
2735 ymbesittendra     ænig ðara
2736 þe mec guðwinum     gretan dorste,
2737 egesan ðeon.     Ic on earde bad
2738 mælgesceafta,     heold min tela,
2739 ne sohte searoniðas,     ne me swor fela
2740 aða on unriht.     Ic ðæs ealles mæg
2741 feorhbennum seoc,     gefean habban,
2742 forðam me witan ne ðearf     Waldend fira
2743 morðorbealo maga,     þonne min sceaceð
2744 lif of lice.     Nu ðu lungre geong
2745 hord sceawian     under harne stan,
2746 Wiglaf leofa.     Nu se wyrm ligeð,
2747 swefeð sare wund,     since bereafod.
2748 Bio nu on ofoste,     þæt ic ærwelan,
2749 goldæht ongite,     gearo sceawige
2750 swegle searogimmas,     þæt ic ðy seft mæge
2751 æfter maððumwelan     min alætan
2752 lif ⁊ leodscipe,     þone ic longe heold."
2753 ÐA ic snude gefrægn     sunu Wihstanes,
2754 æfter wordcwydum     wundum dryhtne,
2755 hyran heaðosiocum,     hringnet beran,
2756 brogdne beadusercean,     under beorges hrof.
2757 Geseah ða sigehreðig,     þa he bi sesse geong,
2758 magoþegn_modig,     maððumsigla fealo,
2759 gold glitinian     grunde getenge,
2760 wundur on wealle,     ⁊ þæs wyrmes denn,
2761 ealdes uhtflogan,     orcas stondan,
2762 fyrnmanna fatu     feormendlease,
2763 hyrstum behrorene.     Þær wæs helm monig
2764 eald ⁊ omig,     earmbeaga fela
2765 searwum gesæled.     Sinc eaðe mæg,
2766 gold on grunde,     gumcynnes gehwone
2767 oferhigian,     hyde se ðe wylle.
2768 Swylce he siomian geseah     segn eallgylden,
2769 heah ofer horde,     hondwundra mæst,
2770 gelocen leoðocræftum.     Of ðam leoman stod,
2771 þæt he þone grundwong     ongitan meahte,
2772 wræce giondwlitan:     næs ðæs wyrmes þær
2773 onsyn ænig,     ac hyne ecg fornam.
2774 Ða ic on hlæwe gefrægn     hord reafian,
2775 eald enta geweorc     anne mannan.
2776 Him on bearm hlodon     bunan ⁊ discas.
2777 Sylfes dome     segn eac genom,
2778 beacna beorhtost.     Bill ær gescod—
2779 ecg wæs iren     ealdhlafordes—
2780 þam ðara maðma     mundbora wæs
2781 longe hwile.     Ligegesan wæg
2782 hatne for horde,     hioroweallende
2783 middelnihtum,     oð_þæt he morðre swealt.
2784 Ar wæs on ofoste,     eftsiðes georn,
2785 frætwum gefyrðred.     Hyne fyrwet bræc,
2786 hwæðer collenferð     cwicne gemette
2787 in ðam wongstede,     Wedra þeoden
2788 ellensiocne,     þær he hine ær forlet.
2789 He ða mid þam maðmum     mærne þioden,
2790 dryhten sinne,     driorigne fand,
2791 ealdres æt ende.     He hine eft ongon
2792 wæteres weorpan,     oð_þæt wordes ord
2793 breosthord þurhbræc.     @ @
2794 Gomel on giogoðe     gold sceawode.
2795 "Ic ðara frætwa     Frean ealles ðanc,
2796 Wuldurcyninge     wordum secge,
2797 ecum Dryhtne,     þe ic her on starie,
2798 þæs ðe ic moste     minum leodum
2799 ær swyltdæge     swylc gestrynan.
2800 Nu ic on maðma hord     minne bebohte
2801 frode feorhlege.     Fremmað gena
2802 leoda þearfe.     Ne mæg ic her leng wesan.
2803 Hatað heaðomære     hlæw gewyrcean
2804 beorhtne æfter bæle,     æt brimes nosan.
2805 Se scel to gemyndum     minum leodum
2806 heah hlifian     on hrones_næsse,
2807 þæt hit sæliðend     syððan hatan
2808 Biowulfes Biorh,     ða ðe brentingas
2809 ofer floda genipu     feorran drifað."
2810 Dyde him of healse     hring gyldenne,
2811 þioden þristhydig,     þegne gesealde,
2812 geongum garwigan,     goldfahne helm,
2813 beah ⁊ byrnan,     het hyne brucan well:
2814 "Þu eart endelaf     usses cynnes,
2815 Wægmundinga.     Ealle wyrd forspeoft
2816 mine magas     to metodsceafte,
2817 eorlas on elne.     Ic him æfter sceal."
2818 Þæt wæs þam gomelan     gingæste word
2819 breostgehygdum,     ær he bæl cure,
2820 hate heaðowylmas.     Him of hwæðre gewat
2821 sawol secean     soðfæstra dom.
2822 Ða wæs gegongen     guman unfrodum
2823 earfoðlice,     þæt he on eorðan geseah
2824 þone leofestan     lifes æt ende
2825 bleate gebæran.     Bona swylce læg,
2826 egeslic eorðdraca     ealdre bereafod,
2827 bealwe gebæded.     Beahhordum leng
2828 wyrm wohbogen     wealdan ne moste,
2829 ac him irenna     ecga fornamon,
2830 hearde heaðoscearde     homera lafe,
2831 þæt se widfloga,     wundum stille,
2832 hreas on hrusan     hordærne neah.
2833 Nalles æfter lyfte     lacende hwearf
2834 middelnihtum,     maðmæhta wlonc,
2835 ansyn ywde,     ac he eorðan gefeoll
2836 for ðæs hildfruman     hondgeweorce.
2837 Huru þæt on lande     lyt manna ðah
2838 mægenagendra,     mine gefræge,
2839 þeah ðe he dæda gehwæs     dyrstig wære,
2840 þæt he wið attorsceaðan     oreðe geræsde,
2841 oððe hringsele     hondum styrede,
2842 gif he wæccende     weard onfunde
2843 buon on beorge.     Biowulfe wearð
2844 dryhtmaðma dæl,     deaðe forgolden.
2845 Hæfde æghwæðre     ende gefered
2846 lænan lifes.     Næs ða lang to ðon,
2847 þæt ða hildlatan     holt ofgefan,
2848 tydre treowlogan,     tyne ætsomne,
2849 ða ne dorston ær     dareðum lacan
2850 on hyra mandryhtnes     miclan þearfe.
2851 Ac hy scamiende     scyldas bæran,
2852 guðgewædu,     þær se gomela læg.
2853 Wlitan on Wilaf.     He gewergad sæt,
2854 feðecempa     frean eaxlum neah.
2855 Wehte hyne wætre—     him wiht ne speow.
2856 Ne meahte he on eorðan,     ðeah he uðe wel,
2857 on ðam frumgare     feorh gehealdan,
2858 ne ðæs Wealdendes     wiht oncirran.
2859 Wolde dom Godes     dædum rædan
2860 gumena gehwylcum,     swa he nu gen deð.
2861 Þa wæs æt ðam geongum     grim andswaru
2862 eðbegete,     þam ðe ær his elne forleas.
2863 Wiglaf maðelode,     Weohstanes sunu,
2864 sec sarigferð.     Seah on unleofe:
2865 "Þæt, la, mæg secgan     se ðe wyle soð specan,
2866 þæt se mondryhten,     se eow ða maðmas geaf,
2867 eoredgeatwe,     þe ge þær on standað,
2868 þonne he on ealubence     oft gesealde
2869 healsittendum,     helm ⁊ byrnan,
2870 þeoden his þegnum     swylce he þrydlicost
2871 ower feor oððe neah     findan meahte,
2872 þæt he genunga     guðgewædu
2873 wraðe forwurpe,     ða hyne wig beget.
2874 Nealles folccyning     fyrdgesteallum
2875 gylpan þorfte;     hwæðre him God uðe,
2876 sigora Waldend,     þæt he hyne sylfne gewræc,
2877 ana mid ecge,     þa him wæs elnes þearf.
2878 Ic him lifwraðe     lytle meahte
2879 ætgifan æt guðe,     ⁊ ongan swa þeah
2880 ofer min gemet     mæges helpan.
2881 Symle wæs þy sæmra     þonne ic sweorde drep,
2882 ferhðgeniðlan,     fyr unswiðor
2883 weoll of gewitte.     wergendra to lyt
2884 þrong ymbe þeoden,     þa hyne sio þrag becwom.
2885 Hu sceal sincþego     ⁊ swyrdgifu,
2886 eall eðelwyn     eowrum cynne,
2887 lufen alicgean.     Londrihtes mot
2888 þære mægburge     monna æghwylc
2889 idel hweorfan,     syððan æðelingas
2890 feorran gefricgean     fleam eowerne,
2891 domleasan dæd.     Deað bið sella
2892 eorla gehwylcum     þonne edwitlif."
2893 Heht ða þæt heaðoweorc     to hagan biodan,
2894 up ofer ecgclif,     þær þæt eorlweorod
2895 morgenlongne dæg     modgiomor sæt,
2896 bordhæbbende,     bega on wenum,
2897 endedogores     ⁊ eftcymes
2898 leofes monnes.     Lyt swigode
2899 niwra spella,     se ðe næs gerad,
2900 ac he soðlice     sægde ofer ealle:
2901 "Nu is wilgeofa     Wedra leoda,
2902 dryhten Geata,     deaðbedde fæst,
2903 wunað wælreste     wyrmes dædum.
2904 Him on_efn ligeð     ealdorgewinna
2905 siexbennum seoc.     Sweorde ne meahte
2906 on ðam aglæcean     ænige þinga
2907 wunde gewyrcean.     Wiglaf siteð
2908 ofer Biowulfe,     byre Wihstanes,
2909 eorl ofer oðrum     unlifigendum,
2910 healdeð higemæðum     heafodwearde
2911 leofes ⁊ laðes.     Nu ys leodum wen
2912 orleghwile     syððan underne
2913 Froncum ⁊ Frysum,     fyll cyninges
2914 wide weorðeð.     Wæs sio wroht scepen
2915 heard wið Hugas,     syððan Higelac cwom
2916 faran flotherge     on Fresna land.
2917 Þær hyne Hetware     hilde gehnægdon,
2918 elne geeodon     mid ofermægene,
2919 þæt se byrnwiga     bugan sceolde.
2920 Feoll on feðan.     Nalles frætwe geaf,
2921 ealdor dugoðe.     Us wæs a syððan
2922 Merewioingas     milts ungyfeðe.
2923 Ne ic te Sweoðeode     sibbe oððe treowe
2924 wihte ne wene,     ac wæs wide cuð
2925 þætte Ongenðio     ealdre besnyðede
2926 Hæðcen Hreþling     wið Hrefnawudu,
2927 þa for onmedlan     ærest gesohton
2928 Geata leode     Guð-Scilfingas.
2929 Sona him se froda     fæder Ohtheres,
2930 eald ⁊ egesfull,     hondslyht ageaf,
2931 abreot brimwisan,     bryd aheorde,
2932 gomela iomeowlan     golde berofene,
2933 Onelan modor     ⁊ Ohtheres.
2934 ⁊ ða folgode     feorhgeniðlan,
2935 oð_ðæt hi oðeodon     earfoðlice,
2936 in Hrefnesholt     hlafordlease.
2937 Besæt ða sinherge     sweorda lafe,
2938 wundum werge.     Wean oft gehet
2939 earmre teohhe     ondlonge niht,
2940 cwæð, he on mergenne     meces ecgum
2941 getan wolde     sum on galgtreowum
2942 feðan to gamene.     Frofor eft gelamp
2943 sarigmodum     somod ærdæge,
2944 syððan hie Hygelaces     horn ⁊ byman
2945 gealdor ongeaton,     þa se goda com
2946 leoda dugoðe     on last faran.
2947 Wæs sio swatswaðu     Swona ⁊ Geata,
2948 wælræs weora,     wide gesyne.
2949 Hu ða folc mid him     fæhðe towehton!
2950 Gewat him ða se goda     mid his gædelingum,
2951 frod, felageomor,     fæsten secean.
2952 Eorl Ongenþio     ufor oncirde,
2953 hæfde Higelaces     hilde gefrunen,
2954 wlonces wigcræft.     Wiðres ne truwode,
2955 þæt he sæmannum     onsacan mihte,
2956 heaðoliðendum     hord forstandan,
2957 bearn ⁊ bryde.     Beah eft þonan
2958 eald under eorðweall.     Þa wæs æht boden
2959 Sweona leodum,     segn Higelace.
2960 Freoðowong þone     ford ofereodon,
2961 syððan Hreðlingas     to hagan þrungon.
2962 Þær wearð Ongenðiow     ecgum, sweordum,
2963 blondenfexa     on bid wrecen,
2964 þæt se þeodcyning     ðafian sceolde
2965 Eafores anne dom.     Hyne yrringa
2966 Wulf Wonreðing     wæpne geræhte,
2967 þæt him for swenge     swat ædrum sprong
2968 forð under fexe.     Næs he forht swa ðeh,
2969 gomela Scilfing,     ac forgeald hraðe
2970 wyrsan wrixle     wælhlem þone,
2971 syððan ðeodcyning     þyder oncirde.
2972 Ne meahte se snella     sunu Wonredes
2973 ealdum ceorle     hondslyht giofan,
2974 ac he him on heafde     helm ær gescer,
2975 þæt he blode fah     bugan sceolde.
2976 Feoll on foldan.     Næs he fæge þa git,
2977 ac he hyne gewyrpte,     þeah ðe him wund hrine.
2978 Let se hearda     Higelaces þegn
2979 —brade mece     þa his broðor læg—
2980 ealdsweord eotonisc     entiscne helm
2981 brecan ofer bordweal.     Ða gebeah cyning,
2982 folces hyrde     wæs in feorh dropen.
2983 Ða wæron monige     þe his mæg wriðon,
2984 ricone arærdon,     ða him gerymed wearð,
2985 þæt hie wælstowe     wealdan moston.
2986 Þenden reafode     rinc oðerne,
2987 nam on Ongenðio     irenbyrnan,
2988 heard swyrd hilted,     ⁊ his helm somod.
2989 Hares hyrste     Higelace bær.
2990 He ðam frætwum feng     ⁊ him fægre gehet
2991 leana mid leodum,     ⁊ gelæste swa.
2992 Geald þone guðræs,     Geata dryhten,
2993 Hreðles eafora,     þa he to ham becom,
2994 Iofore ⁊ Wulfe     mid ofermaðmum.
2995 Sealde hiora gehwæðrum     hund þusenda
2996 landes ⁊ locenra     beaga, ne ðorfte him
2997 ða lean oðwitan     mon on middangearde,
2998 syððan hie ða maran     mærða geslogon.
2999 ⁊ ða Iofore forgeaf     angan dohtor,
3000 hamweorðunge,     hyldo to wedde.
3001 Þæt ys sio fæhðo     ⁊ se feondscipe,
3002 wælnið wera,     ðæs ðe ic wen hafo,
3003 þe us seceað to     Sweona leoda,
3004 syððan hie gefricgeað     frean userne
3005 ealdorleasne,     þone ðe ær geheold
3006 wið hettendum     hord ⁊ rice,
3007 æfter hæleða hryre,     hwate Scildingas,
3008 folcred fremede,     oððe furður gen
3009 eorlscipe efnde.     Me is ofost betost,
3010 þæt we þeodcyning     þær sceawian,
3011 ⁊ þone gebringan,     þe us beagas geaf,
3012 on adfære.     Ne scel anes hwæt
3013 meltan mid þam modigan,     ac þær is maðma hord,
3014 gold unrime,     grimme geceapod,
3015 ⁊ nu æt siðestan     sylfes feore
3016 beagas gebohte.     Þa sceall brond fretan,
3017 æled þeccean,     nalles eorl wegan
3018 maððum to gemyndum,     ne mægð scyne
3019 habban on healse     hringweorðunge,
3020 ac sceal, geomormod,     golde bereafod,
3021 oft, nalles æne,     elland tredan.
3022 Nu se herewisa     hleahtor alegde
3023 gamen ⁊ gleodream.     Forðon sceall gar wesan
3024 monig morgenceald,     mundum bewunden,
3025 hæfen on handa;     nalles hearpan sweg
3026 wigend weccean,     ac se wonna hrefn,
3027 fus ofer fægum,     fela reordian,
3028 earne secgan     hu him æt æte speow,
3029 þenden he wið wulf     wæl reafode."
3030 Swa se secg hwata     secggende wæs
3031 laðra spella.     He ne leag fela
3032 wyrda ne worda.     Weorod eall aras.
3033 Eodon unbliðe     under earna_næs,
3034 wollenteare,     wundur sceawian.
3035 Fundon ða on sande     sawulleasne,
3036 hlimbed healdan,     þone þe him hringas geaf
3037 ærran mælum.     Þa wæs endedæg
3038 godum gegongen,     þæt se guðcyning,
3039 Wedra þeoden,     wundordeaðe swealt.
3040 Ær hi þær gesegan     syllicran wiht,
3041 wyrm on wonge     wiðerræhtes þær,
3042 laðne licgean.     Wæs se legdraca
3043 grimlic gryregist     gledum beswæled.
3044 Se wæs fiftiges     fotgemearces
3045 lang on legere.     Lyftwynne heold
3046 nihtes hwilum,     nyðer eft gewat
3047 dennes niosian.     Wæs ða deaðe fæst,
3048 hæfde eorðscrafa     ende genyttod.
3049 Him big stodan     bunan ⁊ orcas,
3050 discas lagon     ⁊ dyre swyrd,
3051 omige, þurhetone,     swa hie wið eorðan fæðm
3052 þusend wintra     þær eardodon.
3053 Þonne wæs þæt yrfe,     eacencræftig,
3054 iumonna gold,     galdre bewunden,
3055 þæt ðam hringsele     hrinan ne moste,
3056 gumena ænig,     nefne God sylfa,
3057 sigora Soðcyning     sealde þam ðe he wolde
3058 He is manna gehyld     hord openian,
3059 efne swa hwylcum manna     swa him gemet ðuhte.
3060 Þa wæs gesyne     þæt se sið ne ðah
3061 þam ðe unrihte     inne gehydde
3062 wræce under wealle.     Weard ær ofsloh
3063 feara sumne.     Þa sio fæhð gewearð
3064 gewrecen wraðlice.     Wundur hwar þonne
3065 eorl ellenrof     ende gefere
3066 lifgesceafta,     þonne leng ne mæg,
3067 mon mid his mægum,     meduseld buan.
3068 Swa wæs Biowulfe,     þa he biorges weard
3069 sohte, searoniðas.     Seolfa ne cuðe
3070 þurh hwæt his worulde gedal     weorðan sceolde.
3071 Swa hit oð domes dæg     diope benemdon
3072 þeodnas mære,     þa ðæt þær dydon,
3073 þæt se secg wære     synnum scildig,
3074 hergum geheaðerod,     hellbendum fæst,
3075 wommum gewitnad,     se ðone wong strude.
3076 Næs he goldhwæte,     gearwor hæfde
3077 Agendes est     ær gesceawod.
3078 Wiglaf maðelode,     Wihstanes sunu:
3079 "Oft sceall eorl monig,     anes willan,
3080 wræc adreogan,     swa us geworden is.
3081 Ne meahton we gelæran     leofne þeoden,
3082 rices hyrde,     ræd ænigne,
3083 þæt he ne grette     goldweard þone,
3084 lete hyne licgean     þær he longe wæs,
3085 wicum wunian     oð woruldende.
3086 Heold_on heahgesceap.     Hord ys gesceawod,
3087 grimme gegongen.     @ Þæt gifeðe wæs
3088 to swið þe ðone @     þyder ontyhte.
3089 Ic wæs þær_inne     ⁊ þæt eall geondseh,
3090 recedes geatwa,     þa me gerymed wæs,
3091 nealles swæslice     sið alyfed,
3092 inn under eorðweall.     Ic on ofoste gefeng
3093 micle mid mundum,     mægenbyrðenne
3094 hordgestreona,     hider ut ætbær
3095 cyninge minum.     Cwico wæs þa gena,
3096 wis ⁊ gewittig.     Worn eall gespræc,
3097 gomol on gehðo,     ⁊ eowic gretan het,
3098 bæd þæt ge geworhton     æfter wines dædum
3099 in bælstede     beorh þone hean,
3100 micelne ⁊ mærne,     swa he manna wæs
3101 wigend weorðfullost     wide geond eorðan,
3102 þenden he burhwelan     brucan moste.
3103 Uton nu efstan     oðre siðe
3104 seon ⁊ secean     on searogeþræc
3105 wundur under wealle.     Ic eow wisige,
3106 þæt ge genoge     neon sceawiað
3107 beagas ⁊ brad gold.     Sie sio bær gearo,
3108 ædre geæfned,     þonne we ut cymen,
3109 ⁊ þonne geferian     frean userne,
3110 leofne mannan,     þær he longe sceal
3111 on ðæs Waldendes     wære geþolian."
3112 Het ða gebeodan,     byre Wihstanes,
3113 hæle hildedior,     hæleða monegum
3114 boldagendra,     þæt hie bælwudu
3115 feorran feredon,     folcagende
3116 godum togenes:     "Nu sceal gled fretan
3117 weaxan wonna leg     wigena strengel,
3118 þone ðe oft gebad     isernscure,
3119 þonne stræla storm,     strengum gebæded,
3120 scoc ofer scildweall.     Sceft nytte heold,
3121 fæðergearwum fus,     flane fulleode."
3122 Huru se snotra     sunu Wihstanes
3123 acigde of corðre     cyniges þegnas,
3124 syfone tosomne,     þa selestan.
3125 Eode eahta sum     under inwithrof.
3126 Hilderinc sum     on handa bær
3127 æledleoman.     se ðe on orde geong.
3128 Næs ða on hlytme,     hwa þæt hord strude,
3129 syððan orwearde     ænigne dæl
3130 secgas gesegon     on sele wunian,
3131 læne licgan.     Lyt ænig mearn
3132 þæt hi ofostlice     ut geferedon
3133 dyre maðmas.     Dracan ec scufun,
3134 wyrm ofer weallclif,     leton weg niman,
3135 flod fæðmian     frætwa hyrde.
3136 Þæt wæs wundengold     on wæn hladen,
3137 æghwæs unrim,     æþelinge boren,
3138 harum hilde,     to hrones_næsse.
3139 Him ða gegiredan,     Geata leode,
3140 ad on eorðan     unwaclicne,
3141 helmum behongen,     hildebordum,
3142 beorhtum byrnum,     swa he bena wæs.
3143 Alegdon ða tomiddes     mærne þeoden,
3144 hæleð hiofende,     hlaford_leofne.
3145 Ongunnon þa on beorge     bælfyra mæst,
3146 wigend weccan.     Wudurec astah,
3147 sweart ofer swioðole,     swogende let,
3148 wope bewunden.     Windblond gelæg,
3149 oð_þæt he ða banhus     gebrocen hæfde
3150 hat on hreðre.     Higum unrote
3151 modceare mændon,     mondryhtnes cwealm.
3152 Swylce giomorgyd     Geatisc anmeowle,
3153 næs bliðheorte,     bundenheorde,
3154 sang sorgcearig     sælðe geneahhe
3155 þæt hio hyre heregængas     hearde ondrede,
3156 wælfylla worn,     werudes egesan,
3157 hyðo ⁊ hæftnyd.     Heofon rece swealg.
3158 Geworhton ða     Wedra leode
3159 hlæo on hoe,     se wæs heah ⁊ brad,
3160 wægliðendum     wide gesyne,
3161 ⁊ betimbredon     on tyn dagum,
3162 beadurofes becn,     bronda lafe.
3163 Wealle beworhton,     swa hyt weorðlicost
3164 foresnotre men     findan mihton.
3165 Hi on beorg dydon     beg ⁊ siglu,
3166 eall swylce hyrsta,     swylce on horde ær
3167 niðhedige men     genumen hæfdon.
3168 Forleton eorla gestreon     eorðan healdan,
3169 gold on greote,     þær hit nu gen lifað
3170 eldum swa unnyt     swa hyt æror wæs.
3171 Þa ymbe hlæw riodan,     hildedeore
3172 æþelinga bearn,     ealra twelfa,
3173 woldon care cwiðan,     @ kyning mænan,
3174 wordgyd wrecan,     ⁊ ymb wer sprecan.
3175 Eahtodan eorlscipe     ⁊ his ellenweorc
3176 duguðum demdon,     swa hit gedefe bið
3177 þæt mon his winedryhten     wordum herge,
3178 ferhðum freoge,     þonne he forð scile
3179 of lichaman     læded weorðan.
3180 Swa begnornodon     Geata leode
3181 hlafordes hryre,     heorðgeneatas.
3182 Cwædon þæt he wære     wyruldcyning,
3183 manna mildust     ⁊ monðwærust,
3184 leodum liðost,     ⁊ lofgeornost.
